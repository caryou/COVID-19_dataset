Pärnu Maxima töötajal tuvastati koroonaviirus Pärnu Postimees 766 3 2. aprill 2020, 15:17 Pärnu Maxima XXX töötaja koroonatest osutus positiivseks. FOTO: Urmas Luik Maxima kauplusteketi töötajate koroonaviiruse testi tulemused on siiani olnud negatiivsed, kuid eile osutus kaks proovi positiivseks, üks neist Pärnu Maxima poe töötaja oma. Maxima Eesti tegevjuhi Edvinas Volkase sõnutsi jääb Pärnu Maxima kauplus avatuks, kuna nakatunud töötajal polnud kontakte töötajate ega klientidega üle kahe nädala, mida loetakse haiguse peiteperioodiks. “Hoolimata sellest teeb Maxima täna kõikidele sama kaupluse töötajatele koroonatesti, et olla kindel oma töötajate ja klientide ohutuses, ja korraldab kaupluse desinfitseerimise peale igapäevaste meetmete kasutuselevõtu,” ütles Volkas. Samuti osutus positiivseks Tallinna Nõmme tee Maxima töötaja proov ja kuna nakatunu oli kontaktis kolleegidega alla kahe nädala, suletakse kauplus tänaseks, desinfitseeritakse ja kogu personal saadetakse testimisele. Töötajatel võimaldatakse olla kodus kordustestini, mis Volkase teatel tehakse kõigile neist nädala pärast. Maxima pakub töötajatele haigustunnuste korral võimalust lasta kohe end koroonaviiruse suhtes testida. Täna võetavate proovide tulemused selguvad hiljemalt järgmise päeva jooksul. Maxima kauplustes ja logistikakeskuses rakendatud turvalisust tõstvad meetmed: 1. Puhastame kõiki pindu kaks korda päevas: hommikul ja pärastlõunasel tipptunnil ja iseteeninduskassade alasid iga kahe tunni tagant. 2. Oleme rakendanud igas kaupluses kontrolli- ja raporteerimissüsteemi, millega tagada kehtestatud hügieeni- ja sanitaarnõuete järgimine. 3. Kontrollime igal hommikul kõikide kauplusetöötajate tervist, mõõtes nende kehatemperatuuri. 4. Kõikidele kassadele on paigaldatud kaitsesirmid ja kõik töötajad on saanud isiklikud desinfektsioonivahendi pudelid. 5. Kõik ostjatega otseses kontaktis töötajad kannavad kaitsemaske. 6. Oleme paigaldanud klientidele kõikide kaupluste sisenemis- ja väljumisalale desinfektsioonivahendid ja teavitussildid käte desinfitseerimise olulisuse kohta. 7. Kõiki kärusid ja korve desinfitseerime pärast iga kasutuskorda. 8. Kassade ette on paigaldatud kleeplintidest märgised, mis markeerivad soovituslikku distantsi ostjate vahel, ja märgistused piirkondadesse, kus inimesed seisavad järjekorras: värske liha ja kala letid, kulinaaria-, grilli- ja kondiitriletid. 9. Järjekordades jälgime pikivahet, vältimaks üle viie inimese pikkuste järjekordade tekkimist kassades. 10. Lühendasime kaupluste lahtiolekuaega (oleme avatud 9–21) eesmärgiga vältida eri vahetuste töötajate omavahelist kokkupuutumist, iga vahetus töötab autonoomselt. 11. Oleme suunanud kõik kontoritöötajad kaugtööle. 12. Pakendasime kõik kaalutooted, mida ei ole võimalik kodus pesta, näiteks pagaritooted, küpsised. 13. Logistikakeskuses on tõstetud turvanõudeid, peale selle piirangud mujalt saabunud kaubaautode juhtidele, kes ei tohi lao territooriumil autost väljuda. Andmed: Maxima Eesti 766 3 Seotud lood

article_url: https://parnu.postimees.ee/6940199/parnu-maxima-tootajal-tuvastati-koroonaviirus