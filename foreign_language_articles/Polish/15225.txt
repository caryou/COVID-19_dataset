Nie, te zdjęcia nie potwierdzają teorii, że Covid-19 nie istnieje Natalia Sawka, AFP Polska Opublikowane w czwartek 5 listopad 2020 data godzina 14:02Zaktualizowane w czwartek 5 listopad 2020 data godzina 16:22 Copyright © AFP 2017-2020. Wszystkie prawa zastrzeżone. Ponad 2 tys. osób udostępniło fotografie, które pokazują pracę medyków przy manekinach. Według udostępniających zdjęcia mają potwierdzić teorię, że pandemia koronawirusa została wymyślona. To nieprawda, wiele tych zdjęć, mimo że są prawdziwe, jest używana w niewłaściwym kontekście. Post został opublikowany 1 listopada i miał 2,4 tys. udostępnień (1, 2). „Co za kłamstwo kombinezon i sandały, dwoma palcami niesie worek ze zwłokami, na noszach manekiny. Jeszcze niech ktoś mi powie, że jest koronawirus, to nie ręczę za siebie” – napisał autor publikacji na Facebooku, dołączając do niej zdjęcia. Wielu komentujących, podobnie jak autor sugerowało, że niebezpieczeństwo pandemii Covid-19 oraz rozprzestrzeniania się koronawirusa jest nieprawdziwe. Zrzut ekranu z Facebooka z 5 listopada 2020 roku Fotografie sprawdziliśmy. Nie oznacza to jednak, że wykorzystywanie zdjęć bez podawania źródeł potwierdza teorię, że media i służba medyczna są zaangażowane w spisek, aby sztucznie zawyżyć śmiertelność z powodu Covid-19. Dwóch medyków pracujących z manekinem Jedno ze zdjęć przedstawia dwóch medyków pracujących przy manekinie. „Najbardziej chorują manekiny” – napisał jeden z użytkowników. Zrzut ekranu z Facebooka z 5 listopada 2020 roku Zdjęcie jest prawdziwe i było publikowane w kwietniu na portalu „Puls Medycyny”. Artykuł informuje o namiocie barierowym, który okazał się wynalazkiem naukowców z Warszawskiego Uniwersytetu Medycznego. Oryginalne zdjęcia odnaleźliśmy na stronie uniwersytetu, a ich autorem jest Michał Teperek. Projekt ma służyć ograniczaniu niekontrolowanemu rozprzestrzenianiu się aerozolu wydychanego przez pacjentów zakażonych wirusem SARS-CoV-2. „Urządzenie jest z założenia proste, łatwe w użyciu, jednorazowe i tanie, tak aby mogło być używane w jak najszerszym zakresie przez pracowników ochrony zdrowia. W sytuacjach, w których tak naprawdę nie wiemy czy mamy do czynienia z pacjentem zakażonym koronawirusem i podejrzewamy go, bądź też w sytuacjach gdy mamy potwierdzone zakażenie” – czytamy na stronie WUM. Dodajmy też, że w Warszawskim Uniwersytecie Medycznym istnieje Centrum Symulacji Medycznych, gdzie organizowane są szkolenia zabiegów medycznych z wykorzystaniem fantomów. Szkolenia mają na celu podniesienie skuteczności i jakości praktycznego nauczania studentów kierunków medycznych (lekarskiego, lekarsko-dentystycznego, pielęgniarstwa i położnictwa). Czarne worki Kolejna fotografia przedstawia kilkanaście czarnych worków ułożonych w rzędzie. Komentujący wyśmiewali zdjęcie pisząc, że epidemia koronawirusa nie jest prawdziwa, skoro na zdjęciu widać kobietę, która potrafi unieść ciało zmarłego. Zrzut ekranu z 5 listopada 2020 roku Ale kobieta nie niosła ciała zmarłego, a w widocznych na fotografii workach nie ma zwłok. Akcja miała miejsce na Florydzie pod koniec maja 2020 r. i była zorganizowana ku czci zmarłych z powodu Covid-19. Autorem zdjęcia jest Christobal Herrera. Zrzut ekranu ze strony European Pressphoto Agency Pisaliśmy o tej fotografii pod koniec maja 2020 r. Dwóch medyków w zielonych czepkach Na jednej z fotografii widać dwóch lekarzy, którzy wynoszą ciało z placówki. Komentujący żartowali i wskazywali, że dwie osoby nie są w stanie przenieść zwłok. Oryginalne zdjęcie udało nam się odnaleźć w kolekcji zdjęć „Adobe Stock”, „Getty Images” oraz „EyeEm”. Autorem fotografii jest Panyawat Boontanom, a zdjęcie zrobiono w Thai Mueang w Tajlandii. Zrzut ekranu ze strony EyeEm z 5 listopada 2020 roku Jak poinformowali nas przedstawiciele agencji „EyeEm”, fotografia została zrobiona na potrzeby sprzedaży, a osobom występującym na zdjęciu zapłacono. Jednocześnie podkreślają, że fotografia nie powinna służyć do rozpowszechniania dezinformacji. - Wierzymy, że fałszywe wiadomości szkodzą. Zdjęcia stockowe nie są przeznaczone do przekazywania fałszywej rzeczywistości – napisał w mailu do AFP jeden z przedstawicieli „EyeEm”. Manekin transportowany na noszach Kolejne zdjęcie pokazuje medyków w białych kombinezonach, którzy przenoszą na noszach manekin. Fotografia również ma potwierdzać teorię, że epidemia koronawirusa jest nieprawdziwa. Nie udało nam się nic więcej znaleźć na temat źródła zdjęcia. Nie pomogło odwrotne wyszukiwanie obrazów za pomocą wyszukiwarek Google, Yandex i Tineye, w związku z tym możemy przypuszczać, że żadne media nie opublikowały tego zdjęcia. Według niemieckiego portalu Correctiv, który zajmuje się dezinformacją, fotografia ta po raz pierwszy pojawiła się w czerwcu w regionie hiszpańskojęzycznym. Na plecach jednej osoby widnieje czerwony krzyż. Napis „Prohibido”, który znajduje się na żółtej taśmie oznacza po hiszpańsku „zakaz wstępu”. Zrzut ekranu z Facebooka z 5 listopada 2020 roku Jak wynika ze śledztwa Correctiv, zdjęcie było publikowane 6 czerwca na Facebooku przez kogoś w Meksyku. Wciąż nie jest jednak dokładnie jasne skąd pochodzi i kiedy zostało opublikowane. Napisaliśmy do autora tego posta na Facebooku, ale nie uzyskaliśmy odpowiedzi. Symulacje medyczne z użyciem fantomów to normalna praktyka lekarska. – Nauka na symulatorach, fantomach i trenażerach dorównuje tradycyjnej edukacji klinicznej w zakresie nabywania umiejętności medycznych. Bez narażania pacjentów na ryzyko, a personel medyczny na stres – czytamy w serwisie Simedu. Na stronie można obejrzeć ofertę szkoleń do nauki nad pacjentem chorym na Covid-19, a także zakupić fantomy do nauki. Medyk bez ochrony na butach Ostatnie ze zdjęć przedstawia medyka w białym kombinezonie ochronnym, który prawdopodobnie wykonuje test na Covid-19. Wielu komentujących wyśmiewało zdjęcie, ponieważ mężczyzna nie miał ochrony na obuwie. Zrzut ekranu z Facebooka z 5 listopada 2020 r. Tego zdjęcia również nie udało nam się odszukać. Nie pomogło odwrotne wyszukiwanie obrazów za pomocą wyszukiwarek Google, Yandex i Tineye, w związku z tym również możemy przypuszczać, że żadne media go nie opublikowały. Jak wynika z publikacji naukowej o doborze i użytkowaniu kombinezonów ochronnych w czasie pandemii, wirus SARS-CoV-2 przenoszony jest przede wszystkim drogą kropelkową, jednak z uwagi na jego przeżywalność na różnych powierzchniach w tym na materiałach tekstylnych, wskazane jest stosowanie odzieży ochronnej. „Potrzeba stosowania odzieży chroniącej przed czynnikami infekcyjnymi (biologicznymi) dotyczy przede wszystkim pracowników służby zdrowia oraz służb publicznych, którzy bezpośrednio narażeni są na kontakt z tym patogenem. Tego rodzaju odzież ochronna najczęściej ma formę kombinezonu, który zakrywając niemalże całe ciało, zapewnia wysoki poziom ochrony, niezależnie od tego, jak użytkownik się porusza”. Medyk pobiera wymaz do testu na Covid-19 fot. DENIS LOVROVIC Szczególnie powinno się ochronę zakładać na buty. „Zakładanie środków ochrony indywidualnej należy rozpocząć od ochraniaczy na obuwie i kombinezonu. Podczas zakładania kombinezonu w pierwszej kolejności trzeba zapiąć zamek bez zakładania kaptura, który należy założyć dopiero po założeniu środków ochrony dróg oddechowych i okularów ochronnych (jeśli są stosowane). Po włożeniu kaptura należy przymocować taśmę kryjącą zamek do kombinezonu. Rękawice powinny być założone na rękawy kombinezonu” – czytamy w publikacji. Podsumowując, zdjęcia na Facebooku nie potwierdzają teorii, że pandemia koronawirusa jest nieprawdziwa. Według oficjalnych danych zebranych przez AFP, 5 listopada od początku epidemii z powodu Covid-19 zmarło ponad 1,226 mln ludzi. W Polsce z powodu tej choroby zmarło 6842 osób.

article_url: https://sprawdzam.afp.com/nie-te-zdjecia-nie-potwierdzaja-teorii-ze-covid-19-nie-istnieje