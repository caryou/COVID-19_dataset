Nie, na banknocie nie figuruje wieża z nadajnikiem 5G. To latarnia morska Maja Czarnecka Opublikowane w piątek 10 kwiecień 2020 data godzina 15:54Zaktualizowane w wtorek 14 kwiecień 2020 data godzina 13:54 Copyright © AFP 2017-2020. Wszystkie prawa zastrzeżone. W sieci pojawiły się filmy i zdjęcia o nowym dwudziestofuntowym banknocie. Autorzy postów widzą na nim wieżę z nadajnikami 5G i malutki symbol koronawirusa. Mają być dowodem na to, że obecna epidemia została zaplanowana. W rzeczywistości to latarnia morska w Anglii, nad Morzem Północnym, którą w XIX w. malował słynny malarz William Turner. Post pojawił się wśród polskich użytkowników Facebooka we wtorek, 7 kwietnia. Jego autor pisze dużymi literami: - ANTENY 5G PODKREŚLONE GRAFICZNIE W BANKNOCIE 20 FUNTÓW. Wzór Graficzny Koronawirusa również na banknocie - czytamy. Pod postem widać kilka zdjęć Królowej Elżbiety II oraz dwudziestofuntowych banknotów. Autor pisze o „kłamstwach”, które mają przekazywać media informujące o epidemii koronawirusa. Zwraca uwagę, że dochodzi do zniszczenia gospodarki. Zastanawia się, co widnieje na klamrze pasa pielęgniarki królowej Elżbiety i dlaczego jej przemówienie z okazji epidemii zostało nagrane miesiąc wcześniej. Zamieszcza też powiększenia zdjęcia pielęgniarki, na których widoczny jest detal klamerki od paska. Na nim cyrkiel i węgielnica – jeden z najbardziej charakterystycznych symboli wolnomularskich, a także gwiazda. - Pojawi się masońska ręka pomocna i dodrukuje z rezerw trochę kasy i będziecie niewolnikami „pieniądza” - czytamy na końcu w poście poniżej. Zrzut ekranu z Facebooka z 8 kwietnia 2020 r. W innym poście opublikowanym na stronie odkrywamyzakryte.com oraz w poście zamieszczonym na stronie Zjednoczeni dla Polski, można zobaczyć krótki film. Miał ponad 200 udostępnień i tyle samo reakcji na Facebooku. Jego autor również twierdzi, że na banknocie widnieje wieża z nadajnikami 5G, a także znak, który określa jako „symbol koronawirusa”. Zrzut ekranu z Facebooka z 7 kwietnia 2020 r. - Ten banknot potwierdza, że koronawirus był zaplanowany - mówi w filmie po polsku kobieta z dość mocnym obcym akcentem, pokazując małą, żółtą wieżę na dwudziestofuntówce. - To jest wieża fejwdżi. (Zachowaliśmy oryginalna, anglojęzyczną wymowę dla 5G) Widzisz ten hologram? Widzisz te pierścienie naokoło wieży fejwdżi? (Celowo zachowaliśmy też błędy stylistyczne). - Tuż przed naszymi oczami żyjemy w erze iluminacji i ten satanizm naprawdę się dzieje. (...) Dożyliśmy czasów kiedy ludzie kochają swoje zniewolenie. Jest to rodzaj dyktatury bez łez. Jesteśmy w bezbolesnym obozie koncentracyjnym dla całych społeczeństw, gdzie ludziom zostały odebrane swobody obywatelskie, mówi też kobieta poważnym głosem. - Widzimy tylko liczby, wory i trumny. Nie widzimy ciał. Natomiast po tygodniu lub dwóch wychodzimy na zewnątrz i widzimy tajemnicze wieże. I uwaga: postawione akurat w czasie pandemii, bez dwumetrowej dystancji, bez maseczek, jakby wirus w tym momencie nie istniał, mówi. - Zostaliśmy zamknięci w domach pod pretekstem koronawirusa, który ma odwrócić naszą uwagę od niebezpiecznego 5G, który rzeczywiście może być odpowiedzialny za zgony wielu i spowodować tragiczne skutki uboczne na naszym zdrowiu, bez naszego protestowania na ulicach i zadawania pytań - mówi. Film o podobnej treści nagrała również mieszkająca w Anglii polska vlogerka Nelugia. Na Youtubie miał on 2,4 tys. wyświetleń. Również zwraca uwagę, iż na banknocie widnieje wieża 5G. Ten sam przekaz można znaleźć w innych językach m.in. po angielsku tu, na stronie Africangossips (Plotki z Afryki). Co mówi Bank of England W lutym, w czasach, kiedy epidemia koronawirusa dotarła z Chin do Europy, Bank of England wprowadził nową dwudziestofuntówkę. Media, m.in. Rzeczpospolita podkreślały, że jest to najbezpieczniejszy na świecie banknot, nie do podrobienia. Z jednej strony, widnieje na nim tradycyjny wizerunek królowej Elżbiety II a z drugiej umieszczono portret angielskiego malarza Williama Turnera. Banknot ma pięknie mieniące się hologramy. I to one przyciągnęły uwagę niektórych osób, które chcą widzieć w owalnym przezroczystym medalionie właśnie wieżę 5G, a w małym okrągłym znaku znajdującym się tuż nad hologramem, symbol koronawirusa. Banknot 20 funtowy ©Bank of England. Strona tylna i przednia. Z jednej strony banknotu wieża jest żółta, a z drugiej srebrna. Zapytaliśmy Bank of England czy to wieża 5G? - To latarnia morska w Margate, miejscowości położonej nad Morzem Północnym, a widoczny w tle budynek to Turner Contemporary (centrum sztuki gdzie wystawiane są obrazy malarza Williama Turnera) - przekazała nam w czwartek Elizabeth Levett z działu komunikacji banku. Latarnię łatwo można obejrzeć wchodząc na Google Maps a używając funkcji Street View można ją podziwiać z różnych stron. Zrzut ekranu z Google Maps z 10 kwietnia 2020 r. A tak wygląda na jednym z obrazów Turnera. Joseph Mallord William Turner - Bell Rock Lighthouse - Google Art Project.jpg Natomiast to, co dla autorów postów ma być „symbolem koronawirusa” jest nawiązaniem do słynnych schodów londyńskiej Tate Gallery gdzie znajduje się wiele obrazów malarza. Stąd też litera T od Tate Gallery, tłumaczy Levett. Schody słynnego muzeum kilka lat temu przeszły architektoniczny lifting, który opisał m.in. Financial Times i The Guardian. Znaczek na banknocie (po prawej stronie w czerwonym kółeczku), uważany za symbol koronawirusa przez zwolenników spiskowej teorii łączącej epidemię z siecią 5G, nawiązuje właśnie do tych schodów (po lewej stronie w czerwonym okręgu). Zrzut ekranu ze strony The Guardian 10 kwietnia 2020 po lewej. Banknot po prawej ©Bank of England Jaki jest związek między schodami, literą T i znaczkiem? Na banknocie umieszczono autoportret malarza znajdujący się właśnie w Tate Gallery, a także jego słynny obraz „Ostatnia droga Temeraire’a”. Joseph Mallord William Turner (używał tych trzech imion - w skrócie JMW), uznawany jest za prekursora impresjonizmu w Anglii. I to jemu poświęcony jest banknot. W ostatnich tygodniach wraz z epidemią koronawirusa sieć zalewają plotki, mity oraz błędne informacje związane z COVID-19, w wyniku której zmarło już na świecie ok. 100 tys osób. Popularna stała się teoria, że przyczyną pandemii jest wprowadzanie technologii mobilnej piątej generacji zwanej 5G. Znana amerykańska piosenkarka Keri Hilson twierdziła nawet w mediach społecznościowych, że jednym z dowodów na to że koronawirus został wywołany przez technologię 5G jest fakt iż choroba ta niemalże nie występuje w Afryce. I to właśnie dlatego, że nie ma tam sieci 5G. Argument mało racjonalny, gdyż sieć instalowana jest w pierwszym rzędzie w dużych skupiskach ludzkich nowoczesnych metropolii, a nie w biedniejszych i mniej zamieszkałych regionach świata. Pisaliśmy o tym na AFP Fact Check.

article_url: https://sprawdzam.afp.com/nie-na-banknocie-nie-figuruje-wieza-z-nadajnikiem-5g-latarnia-morska