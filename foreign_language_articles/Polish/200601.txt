Forbes Opinie Opinia 5G, czyli gra o bezpieczeństwo cyfrowego świata Data publikacji: 03.01.2019, 16:19 Izabela Albrycht Polski rząd chce przyspieszyć rozwój sieci 5G. Pomóc ma w tym „megaustawa”, której celem jest zlikwidowanie istotnych barier legislacyjnych i inwestycyjnych. Tymczasem w Europie i na świecie nabiera właśnie tempa dyskusja o „niebezpieczeństwie” sieci nowej generacji. Dlatego zanim na dobre ruszy w Polsce budowa 5G, musimy zwolnić tempo po to, aby dogonić świat w rozwiązaniu dylematów bezpieczeństwa tej sieci, w jej całym łańcuchu dostaw. Od tego zależy bezpieczeństwo polskiej gospodarki Rozwój sieci komórkowej 5G to długa lista zagrożeń cyfrowych. Fot.: EPA / PAP Podziel się Podziel się Tweetnij Skomentuj Implementacja nowych cyfrowych technologii może stanowić olbrzymią wartość dodaną dla gospodarek na całym świecie. Zgodnie z przewidywaniami sztuczna inteligencja spowoduje wzrost globalnego PKB o 13 bilionów dol. do 2030 r., co stanowi rocznie wzrost o około 1,2 proc. (McKinsey and Company), z kolei sieć 5G będzie w stanie wygenerować 3 biliony dol. w latach 2020- 2035 r. (IHS Markit). To z pewnością istotne stymulanty niespotykanej dotychczas w dziejach dynamiki wdrażania coraz to nowszych i przenikających się technologii informatycznych, które przemodelowują i usieciowiają światową gospodarkę, a także przebudowują geopolityczny porządek. Na naszych oczach rozwija się także zróżnicowane spektrum cyberzagrożeń, łącznie z takimi, które mogą doprowadzić do paraliżu cyfrowego świata. W rezultacie cyberataków światowa gospodarka straciła łącznie w 2017 r. przeszło 600 miliardów dol. (McAfee&CSIS). Prognozy Zurich Insurance wskazują, że w 2030 r. wyniosą one 1,2 biliona dol., co odpowiada 0,9 proc. światowego PKB. W wyniku cyberataku sparaliżowane może zostać funkcjonowanie całych sektorów gospodarczych, czego doskonałym przykładem był atak NotPetya, który w 2017 r. wygenerował szkody rzędu 10 miliardów dol. i wyłączył na kilka godzin takie firmy jak Maersk, Merck, FedEx’s, Saint-Gobain, Mondelēz czy Reckitt. 5G na liście cyberzagrożeń Rozwój sieci mobilnych - najnowsza 5G Fot.: Ministerstwo Cyfryzacji Na szczycie listy przyszłych zagrożeń cyfrowych należy wymienić możliwe podatności i ryzyka sieci komórkowej piątej generacji – 5G. Sposób jej wdrożenia będzie miał wpływ nie tylko na kondycję gospodarczą, ale także bezpieczeństwo narodowe poszczególnych krajów. Dlatego polski rząd powinien jak najszybciej podjąć działania w kierunku odpowiedzialnego rozwoju tej technologii. Choć w opublikowanej Strategii 5G dla Polski czytamy, że „bezpieczeństwo ma wieloraki wymiar i dotyczy, zarówno aspektów technologicznych zapewnienia bezpiecznego połączenia, jak i środków technicznych i organizacyjnych budowy wielowarstwowej architektury bezpieczeństwa dla nowych modeli usług w szczególności związanych z mobilnością” to nie odnosi się ona bezpośrednio do problemu, który aktualnie spędza sen z powiek przywódcom państw, prezesom firm i agencjom bezpieczeństwa w wielu krajach, czyli w jaki sposób zapewnić bezpieczeństwo sieci 5G w całym tym łańcuchu dostaw, kiedy dostarczycielami wielu komponentów dla sieci 5G są chińskie firmy. Skomplikowana architektura sieci 5G, na którą składają się światłowody, stacje bazowe telefonii komórkowych, mikrokomórki i pikokomórki oraz inne urządzenia telekomunikacyjne sprawia, że technologia ta podatna jest na penetrację i działania szpiegowskie. I tu pojawia się kluczowy problem: zarówno ideologia, która jest wpisana w DNA Chińskiej Republiki Ludowej jak i prawo sankcjonują podobne działania. Dlatego Kongres USA, już w 2012 r. w dokumencie „Investigative Report on the U.S. National Security Issues Posed by Chinese Telecommunications Companies Huawei and ZTE” zwrócił uwagę na cyberzagrożenia wynikające z korzystania z chińskich rozwiązań, a ostatnio formalnie zablokował możliwość udziału firm z państwa środka w budowie sieci 5G na terenie Stanów Zjednoczonych. Na tym jednak nie koniec, bowiem przyjęta w lipcu 2018 r. przez amerykański Kongres, a podpisana następnie przez Prezydenta Donalda Trumpa ustawa „John S. McCain National Defense Authorization Act for Fiscal Year 2019”, będąca jednym z najważniejszych dokumentów wykonawczych „zakazuje rządowi federalnemu zamawiania lub pozyskiwania, a także wchodzenia, przedłużania lub odnawiania umów z podmiotem, który korzysta z usług lub urządzeń telekomunikacyjnych produkowanych przez Huawei Technologies Company lub ZTE Corporation”. Amerykańscy politycy argumentują swoją decyzję koniecznością powstrzymania dalszej chińskiej i rosyjskiej agresji, której celem jest przebudowa świata „na kształt ich autorytarnych modeli” poprzez działania destabilizujące, zagrażające bezpieczeństwu Stanów Zjednoczonych i ich sojuszników. Ustawa, ale też przyjęta kilka miesięcy wcześniej nowa strategia obrony narodowej USA dostrzega pojawienie się długofalowej, strategicznej konkurencji ze strony CHRL jako centralnego wyzwania stojącego przed USA. Waszyngton kontra Pekin Między Stanami Zjednoczonymi a Chińską Republiką Ludową toczy się walka o światową technologiczną supremację, która w średnim okresie warunkować będzie także tą ekonomiczną i militarną. To wyścig o to, które mocarstwo pierwsze zaimplementuje zaawansowane rozwiązania sztucznej inteligencji, stworzy superszybkie komputery kwantowe, zdobędzie przewagi konkurencyjne w cyfrowym łańcuchu wartości (które wzmacniać będą jego gospodarkę i zapewnią kontrolę nad wieloma cyfrowymi procesami w różnych miejscach na świecie) i wreszcie stworzy taką infrastrukturę cyfrową, która umożliwi implementację tych (i kolejnych) technologii do wszystkich sektorów gospodarki i państwa. Nie wykluczone także, że w dłuższej perspektywie proces, który obserwujemy doprowadzi do powstania „cyfrowej żelaznej kurtyny”, która doprowadzi do fragmentaryzacji cyberprzestrzeni, a tym samym rynku IT. W ciągu ostatnich miesięcy to właśnie paląca potrzeba budowy sieci 5G stała się kluczowym elementem tej rozgrywki. Od jej rozwoju zależy bowiem realizacja takich projektów jak m.in. przemysł 4.0, inteligentne miasta, autonomiczne pojazdy czy transport dronowy oraz ogromne zyski dla gospodarki. Administracja Trumpa aby zdobyć lepszą pozycję w wyścigu o 5G rozważa także zbudowanie jednej znacjonalizowanej sieci 5G, aby zapewnić jej szybsze wdrożenie w całym kraju. Jak podkreślają komentatorzy byłaby to „bezprecedensowa nacjonalizacja historycznie prywatnej infrastruktury”. Ten precedens można także dodatkowo argumentować właśnie względami integralności i bezpieczeństwa sieci. Huawei sprzedaje aktualnie swoje produkty ponad 500 operatorom w 170 krajach. Tymczasem niebezpodstawne wydają się obawy prezentowane przez przedstawicieli służb takich krajów jak USA, Australia czy Nowa Zelandia, o to że Chińczycy poprzez sieć 5G zbudowaną z udziałem ich komponentów byliby w przyszłości w stanie zakłócić lub wyłączyć możliwość przekazywania siecią 5G danych, destabilizując de facto funkcjonowanie państw i gospodarek lub przechwycić krytyczną dla operacji militarnych czy bezpieczeństwa narodowego komunikację. cla usa chiny info Fot.: Maciej Zieliński, Adam Ziemienowicz / PAP (zdjęcia) Amerykańskie firmy działają globalnie i tym samym niemal we wszystkich miejscach na świecie podatne są na ataki hakerskie i działania cyberszpiegowskie. Wrażliwe polityczne, gospodarcze oraz militarne informacje współdzielone są przez USA z innymi państwami w postaci danych cyfrowych przetwarzanych także na terytorium innych krajów. Dlatego administracja amerykańska zabiega podobno u rządów swoich głównych sojuszników (w pierwszej kolejności wśród członków sojuszu wywiadowczego Five Eyes) o zastosowanie w całym telekomunikacyjnym łańcuchu wartości podobnego bezpiecznego modelu budowy najnowszej sieci komórkowej. Do tego modelu rozwoju sieci 5G nie trzeba było z pewnością przekonywać Australijczyków. Masowa kradzież własności intelektualnej, liczne ataki hakerskie i działania propagandowe przypisywane CHRL sprawiły, że Australia bardzo szybko zadecydowała o wyłączeniu Chińczyków z tego projektu. Kilka dni temu do grupy dołączyła Nowa Zelandia, senatorowie Stanów Zjednoczonych nawołują do tego także Kanadę, jednocześnie nie cichnie dyskusja na ten temat w Wielkiej Brytanii. Brytyjczycy już kilka lat temu zwrócili uwagę na potencjalne cyberzagrożenia związane z wdrożeniem do systemów teleinformatycznych chińskich produktów i aby je zminimalizować stworzyli laboratorium do ich testowania, które nadzoruje bezpośrednio National Cyber Security Center (NCSC) – agencja podległa GCHQ. Czynny udział w debacie bierze także opinia publiczna, a brytyjskie media wyraziły zaniepokojenie faktem, że Wielka Brytania zwleka z podjęciem decyzji dotyczącej kwestii utrzymania otwartości rynku dla chińskich dostawców komponentów 5G. Warto zauważyć, że podjęcie decyzji o jego zamknięciu może nie być łatwe przez wzgląd na globalne biznesowe powiązania brytyjskich i chińskich firm. W tej kwestii zabrał także głos zazwyczaj milczący szef MI6 i zasugerował, że Wielka Brytania podejmując decyzję o formule rozwoju sieci 5G weźmie pod uwagę m.in. decyzje swoich sojuszników oraz ramy prawne i etyczne państwa środka. Rozwój sieci 5G w Unii Europejskiej Architektura sieci 5G wraz z możliwymi usługami. Fot.: Opracowanie: Ministerstwo Cyfryzacji Kwestię rozwoju sieci 5G poruszył także niedawno Komisarz UE ds. Unii bezpieczeństwa Julian King, wzywając kraje członkowskie do podjęcia w tym zakresie działań uwzględniających kwestie bezpieczeństwa oraz antycypujących cyberzagrożenia przyszłości - szczególnie podatności infrastruktury cyfrowej nowej generacji, które mogą być wykorzystane przez wrogie podmioty w celach gospodarczych lub militarnych. Choć jego wypowiedź była technologicznie i narodowościowo neutralna, to jednak łatwo można wpisać ją w szerszy kontekst zaniepokojenia chińską ekspansją technologiczną. W najbliższym czasie spodziewane jest zajęcie głosu w tej sprawie przez samą Komisję Europejską, także w wymiarze potrzeby ochrony europejskich tajemnic handlowych, które stają się ofiarą działań cyberszpiegowskich ze strony CHRL. Zapowiedzią tej interwencji jest wystąpienie wiceprzewodniczącego Komisji Europejskiej i komisarza ds. jednolitego rynku cyfrowego Andrusa Ansipa, który powiedział, że w kontekście rozwoju sieci 5G i autonomicznej mobilności Europa powinna być zaniepokojona Huawei i innymi chińskimi firmami ze względu na zagrożenie, jakie stanowią one dla jej bezpieczeństwa. Wcześniej decyzje mogą zapaść także w innych krajach. Tymczasem zaskoczeniem było niedawne jednoznaczne stanowisko czeskiej agencji ds. cyberbezpieczeństwa, która wydała ostrzeżenie przeciwko używaniu zarówno oprogramowania, jak i sprzętu Huawei Technologies Co., Ltd. i ZTE Corporation, uznając, że korzystanie z tych urządzeń stanowi zagrożenie bezpieczeństwa narodowego. Zaskoczeniem, dlatego, że Czechy były jednym z bardziej sprzyjających rozwojowi inicjatywy nowego jedwabnego szlaku (Belt and Road Initiative) krajów. 5G a stanowisko polskiego rządu Także polski MSZ po raz pierwszy zdecydował się wyrazić obawy o bezpieczeństwo polskiej gospodarki i w specjalnym komunikacie wydanym pod koniec 2018 r. odniósł się do licznych przypadków cyberszpiegostwa przemysłowego, w tym działań przypisanych przez państwa sojusznicze Pekinowi, uznając iż podważają one stabilność całej cyberprzestrzeni. Można zatem mieć nadzieję, że rząd w najbliższym czasie zajmie również stanowisko w zakresie bezpieczeństwa sieci 5G. Należy docenić polski rząd także za zaproponowanie zmian legislacyjnych na potrzeby wdrożenia sieci 5G, których celem jest zniesienie barier prawnych i inwestycyjnych i tym samym za świadomość znaczenia rozwoju sieci dla wzrostu i konkurencyjności naszej gospodarki. Natomiast, biorąc pod uwagę ambicje polskiego rządu oraz Prezydenta RP w zakresie doprowadzenia do stałej militarnej obecności wojsk amerykańskich w naszym kraju, wydaje się konieczne, aby podejmując decyzję o modelu rozwoju sieci 5G uwzględnić kwestie bezpieczeństwa w taki sposób w jaki definiują go nasi sojusznicy. Bowiem bezpieczeństwo krajów sojuszniczych NATO staje się coraz bardziej zależne od bezpieczeństwa ich infrastruktury cyfrowej, która jest połączona. Dobrym przykładem działania polskiej administracji w zakresie tak rozumianego zwiększania cyberbezpieczeństwa jest chociażby jedno z obostrzeń dotyczące bezpieczeństwa oprogramowania, które znalazło się w ogłoszeniu zamówienia publicznego Centrum Informatyki Resortu Finansów opublikowanym w październiku br., w którym czytamy, że zamawiane „oprogramowanie wykorzystywane do świadczenia Usługi nie może być zabronione do stosowania przez administrację któregokolwiek z Państw członkowskich NATO” ani „nie może być czasowo wstrzymane do stosowania przez administrację któregokolwiek z Państw członkowskich NATO”. Kolejnymi formalnymi rozwiązaniami pozwalającymi w polskim reżimie prawnym decydować o pochodzeniu komponentów sieci 5G mogłoby być np. zastosowanie art. 4 pkt 5 ustawy - Prawo zamówień publicznych, który pozwala nie stosować tej ustawy do zamówień, jeżeli wymaga tego istotny interes bezpieczeństwa państwa lub ochrona bezpieczeństwa publicznego, albo realizowanie Strategii 5G poprzez specustawę np. na kształt ustawy o szczególnych rozwiązaniach związanych z organizacją Szczytu Organizacji Traktatu Północnoatlantyckiego w Rzeczypospolitej Polskiej w Warszawie w 2016 r., która wyłączyła stosowanie przy organizacji szczytu przepisów o zamówieniach publicznych. Dlatego zanim na dobre ruszy w Polsce budowa 5G, musimy zwolnić tempo po to, aby dogonić świat w rozwiązaniu dylematów bezpieczeństwa tej sieci, w jej całym łańcuchu dostaw. Od tego zależy bezpieczeństwo polskiej gospodarki. W tym kontekście można także zabiegać u naszych partnerów z regionu Trójmorza, aby w podobny bezpieczny sposób zaprojektowali ten proces także u siebie. To pozwoli w przyszłości stworzyć wspólną i bezpieczną przestrzeń e-handlu, transportu, inwestycji i przesyłu energii, a to przecież kluczowe założenia tej ekonomicznej inicjatywy współpracy regionalnej. Na koniec warto dodać, że cyberbezpieczeństwo wymaga inwestycji. Koszt wdrożenia technologii 5G z wyłączeniem chińskich dostawców może być wyższy w USA o 20-30 proc., bo o tyle szacowana jest tam większa konkurencyjność cenowa sieci Huawei (CSIS). Z drugiej strony jednak, może być to impuls rozwojowy dla amerykańskich i europejskich firm. Dlatego decyzje podejmowane w stolicach poszczególnych krajów będą musiały uwzględnić także rachunek ekonomiczny. Jedno jest pewne, rozstrzygnięcia dotyczące rozwoju sieci 5G warunkować będą przyszłe bezpieczeństwo gospodarki, które ma przecież wartość bezcenną. Źródło: Materiały zewnętrzne Podziel się Podziel się Tweetnij Skomentuj 5G technologie cyfrowe cyberbezpieczeństwo Huawei Najnowsze Brytyjska ambasador w Polsce: nie chcieliśmy odwracać się od Europy Planujesz zacząć biegać? Na te czynniki powinieneś zwrócić uwagę przy wyborze butów To im zawdzięczamy pracę w „pudełkach”. Pandemię przetrwali wyposażając… jachty Przedsiębiorców czekają niekorzystne zmiany w zakresie składek ZUS Top trendy konsumenckie w 2021 roku SUV z wyprzedaży rocznika? Zobacz, jakie modele można jeszcze kupić w atrakcyjnych cenach Genomtec rośnie po debiucie na NewConnect Krajowy Plan Odbudowy. Czy pomoże polskiej gospodarce?

article_url: https://www.forbes.pl/opinie/rozwoj-sieci-5g-jakie-niesie-za-soba-zagrozenia/9cwptk6