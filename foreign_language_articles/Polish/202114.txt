Pierwszy przypadek koronawirusa w Polsce 04.03.2020 W środę podczas konferencji prasowej minister zdrowia prof. Łukasz Szumowski poinformował o pierwszym przypadku koronawirusa w Polsce. Wszystkie procedury zadziałały prawidłowo, a pacjent w dobrym stanie znajduje się w szpitalu. W sumie wykonano już 584 testy, a tylko jeden wynik był dodatni. - Tak jak obiecywaliśmy, gdy tylko pojawi się dodatni wynik testu, natychmiast zostaną państwo poinformowani i dziś to się stało. W nocy otrzymaliśmy dodatni wynik pierwszego pacjenta, który ma potwierdzone zachorowanie na koronawirusa w Polsce – powiedział prof. Łukasz Szumowski. Minister Zdrowia o tej sytuacji powiadomił Prezydenta Rzeczypospolitej Polskiej oraz Prezesa Rady Ministrów. - Jest to pacjent w województwie lubuskim, przebywa w szpitalu w Zielonej Górze, czuje się dobrze. Pacjent przyjechał z Niemiec. Wszystkie osoby, które miały z nim styczność są objęte kwarantanną domową. Wszystkie procedury zadziałały tak, jak powinny zadziałać. Proszę o uszanowanie prywatności pacjenta – dodał minister. Natomiast w Policach, jak poinformował minister wśród przebadanych próbek nie potwierdzono koronawirusa. Tam 200 osób jest objętych kwarantanną, czyli wszystkie osoby, które miały kontakt z osobami z podejrzeniem zarażenia. Inspekcja sanitarna pracuje zgodnie z procedurami i podejmie decyzję o zakończeniu kwarantanny dla tych 200 w odpowiednim czasie. - Osoby w Policach zostały hospitalizowane, pobrano od nich próbki. Wszystkie testy są ujemne – powiedział minister. Badania na obecność koronawirusa SARS-CoV-2 z chińskiego Wuhanu, który wywołuje chorobę COVID-19 prowadzone są już w 9 laboratoriach w Polsce, a jutro próbki zaczną badać kolejne trzy stacje sanitarno-epidemiologiczne (w Lublinie, Łodzi i Poznaniu). Próbki badane są już: w Narodowym Instytucie Zdrowia Publicznego – Państwowego Zakładu Higieny w Warszawie, Wojewódzkim Szpitalu Zakaźnym oraz laboratoriach w Olsztynie, Wrocławiu, Poznaniu, Katowicach, Rzeszowie, Gdańsku oraz Kielcach. W przyszłym tygodniu próbki będzie można zacząć badać jeszcze w jednym laboratorium w Warszawie. Procedury w tej chwili nie zmieniają się, szczegóły na stronie Koronawirus – co musisz wiedzieć?. Wideo

article_url: https://www.gov.pl/web/zdrowie/pierwszy-przypadek-koronawirusa-w-polsce