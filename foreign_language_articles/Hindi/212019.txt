क्या यह मुस्लिम व्यक्ति ब्रेड स्लाइसेस पर थूक रहा है? जी नहीं, ये दावा फ़र्ज़ी है बूम ने पाया की फ़िलीपीन्स में 2019 में रिकॉर्ड किये गए इस वीडियो में एक डिलीवरीमैन ब्रेड के स्लाइस पैकेट से निकाल रहा है, ना की उन पर थूक रहा है By - Sumit Loading... | 7 April 2020 12:51 PM GMT छः महीने पुराना एक वीडियो जो की फ़िलीपींस में रिकॉर्ड हुआ था, एक फ़र्ज़ी दावे के साथ दोबारा वायरल हो रहा है | वीडियो में एक डिलीवरीमैन को एक वाहन पर रखे पैकेट से ब्रेड के स्लाइस निकालते हुए देखा जा सकता है | बाद में वो उन पैकेट्स को बंद कर के वापस रख दे रहा है | लगभग एक मिनट लम्बे इस वीडियो को एक झूठे और साम्प्रदयिक दावे के साथ शेयर किया गया है | वायरल वीडियो के साथ ये कैप्शन है: इन जिहादियों ने ब्रेड के पैकेट खोले और उन पर थूक दिया। वे कोरोना फैलाने में कोई कसर नहीं छोड़ रहे हैं। आप कब तक सुरक्षित रहेंगे । यह भी पढ़ें: पारिवारिक त्रासदी की भीषण तस्वीरें लॉकडाउन के सन्दर्भ में वायरल क्लिप में कैमरे की तरफ पीठ कर के खड़ा एक आदमी दिखाई देता है | वो व्यक्ति डिलीवरी ट्रक में से एक ब्रेड का पैकेट बाहर निकालता है, उसे खोलता है, कुछ स्लाइस बाहर खींचता है और वापस सील लगा कर रख देता है | पूरे वीडियो में ये व्यक्ति अन्य ब्रेड पैकेट्स के साथ ऐसे ही छेड़-छड़ करते दिखाया गया है | वीडियो में दिख रहा व्यक्ति दरअसल ब्रेड पैकेट को सील करने के लिए इस्तेमाल किये जाने वाला तार पैकेट से निकालता है, उसे अपने दांतों के बीच दबाता है, कुछ स्लाइसेस बाहर निकालता है और पैकेट को उसी तार से बंद कर के वापस रख देता है | इस पूरे प्रक्रिया को ऐसे पेश किया गया है जैसे वो ब्रेड पर थूक रहा हो | वायरल वीडियो नीचे देखें तथा उसके आर्काइव्ड वर्शन को यहां देखें| ये वीडियो भारतीय मुस्लिमों को टारगेट करके फ़ैलाये जा रहे मिसइंफॉर्मेशन का एक हिस्सा है | ऐसी कई फ़र्ज़ी खबरें दिल्ली के निजामुद्दीन में हुए तब्लीग़ी जमात के मरकज़ के बाद से लगातार फ़ैलायी जा रही हैं | मार्च के महीने में संपन्न हुए मरकज़ में शामिल कई लोगो ने कोरोना वायरस के लिए पोसिटिव टेस्ट किया है | फ़ैक्ट चेक बूम ने वायरल क्लिप के स्क्रीनशॉट को रिवर्स इमेज सर्च किया । हमने देखा ये कि वीडियो पिछले साल कई यूट्यूब पेजेज़ पर अपलोड किया गया था । कई समाचार पोर्टलों ने भी इस घटना की सूचना दी थी | बूम ने Philnews.PH पर एक रिपोर्ट देखी जिसमें लिखा था कि वीडियो पिछले साल 20 सितंबर को फ़िलीपींस में रिकॉर्ड किया गया था । रिपोर्ट में आगे कहा गया है कि गार्डेनिया बेकरी का एक डिलीवरीमैन, ब्रेड पैकेट के साथ छेड़छाड़ करते हुए कैमरे पर पकड़ा गया था । आदमी की टी-शर्ट पर दिख रहा लोगो भी गार्डेनिया फ़िलीपींस के लोगो से मेल खाता है। रिपोर्ट में दावा किया गया है कि डिलीवरीमैन पैकेट से ब्रेड के स्लाइस चोरी कर रहा था। बूम को इस वीडियो से सम्बंधित कई और रिपोर्ट्स भी मिलें | घटना के बारे में एक आर्टिकल में लिखा था कि बेकर - गार्डेनिया - ने घटना की जांच शुरू कर दी थी | गार्डेनिया फ़िलीपींस ने भी अपने फ़ेसबुक पेज पर पूरी घटना के बारे में एक बयान जारी किया था । कंपनी ने बाद में स्पष्ट किया कि पैकेट से निकाले गए ब्रेड के स्लाइस फ़ेंकने के लिए थे । कंपनी ने अपने फ़ेसबुक पेज पर एक और बयान शेयर किया था जिसमें घटना के बारे में फ़ैलाये जा रहे अफ़वाहों को खारिज किया गया था । वायरल वीडियो पर गार्डेनिया फिलिपींस द्वारा दिए गए बयान नीचे पढ़ें । कंपनी के बयान से यह स्पष्ट होता है कि इस घटना में कोई भी सांप्रदायिक कोण शामिल नहीं हैं । Coronavirus COVID-19 Novel Coronavirus Fake News Fact Check Philipines बूम व्हाट्सएप्प हेल्पलाइन किसी वीडियो या तस्वीर को सत्यापित करना चाहते हैं? हमें इस नंबर पर भेजें +91 77009 06588 बूम अब टेलीग्राम पर भी उपलब्ध हमारे नवीनतम फ़ैक्ट चेक्स पढ़ने और अन्य सम्बंधित अपडेट के लिए यहाँ क्लिक करें Show Full Article Next Story

article_url: https://hindi.boomlive.in/fake-news/false-video-shows-muslim-man-spitting-on-bread-to-spread-coronavirus-7582