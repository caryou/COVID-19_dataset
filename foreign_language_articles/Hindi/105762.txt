हाइलाइट्स: अमेरिका के राष्ट्रपति डोनाल्ड ट्रंप के एक निकट सहयोगी को कोविड-19 से संक्रमित पाया गया इस खुलासे के बाद डोनाल्ड ट्रंप की कोरोना की जांच की गई है जिसमें उन्हें निगेटिव पाया गया है उधर, कोरोना के खतरे को देखते हुए राष्ट्रपति के आसपास रहने वाले लोगों की जांच अब और तेज वॉशिंगटन कोरोना वायरस के कहर से जूझ रहे अमेरिका के राष्ट्रपति डोनाल्ड ट्रंप के एक निकट सहयोगी (Personal Valet) को कोविड-19 से संक्रमित पाया गया है। इस खुलासे के बाद अब दुनिया के सबसे आधुनिक सुरक्षा इंतजामों के बीच रहने वाले डोनाल्ड ट्रंप की फिर से कोरोना की जांच की गई है जिसमें उन्हें निगेटिव पाया गया है। उधर, डोनाल्ड ट्रंप और उनके परिवार के कोरोना वायरस के खतरे को देखते हुए अमेरिकी राष्ट्रपति के आसपास रहने वाले सभी लोगों की अब कोरोना वायरस टेस्टिंग और तेज कर दी गई है। सीएनएन की रिपोर्ट के मुताबिक अमेरिकी नौसेना के एक सदस्य को कोरोना पॉजिटिव पाया गया है। पर्सनल वॉलेट अमेरिकी सेना के सदस्य होते हैं जिन्हें केवल वाइट हाउस में तैनात किया जाता है। ये लोग अक्सर अमेरिकी राष्ट्रपति और उनके परिवार के बेहद करीब रहते हैं। कभी-कभी राष्ट्रपति को खाना परोसते हैं और उनका ध्यान रखते हैं। ये लोग बेहद प्रशिक्षित होते हैं ताकि किसी विपदा में राष्ट्रपति की सुरक्षा कर सकें। नौसैनिक के कोरोना पॉजिटिव पाए जाने के बाद अब पूरे वाइट हाउस में सुरक्षा को लेकर चिंता बढ़ गई है। बताया जा रहा है कि अपने निकट सहयोगी के कोरोना पॉजिटिव पाए जाने के बाद अमेरिकी राष्ट्रपति काफी नाराज हुए। इस खुलासे के बाद वाइट हाउस के डॉक्टरों ने ट्रंप की कोरोना जांच की जिसमें उन्हें निगेटिव पाया गया है। यही नहीं अमेरिका के उप राष्ट्रपति की भी कोरोना जांच की गई और उन्हें भी निगेटिव पाया गया है। उधर, अमेरिका में कोरोना वायरस का कहर लगातार बढ़ता ही जा रहा है। अमेरिका में 76,928 लोगों की कोविड-19 से मौत हो गई है और 12,92,623 लोग इस महामारी से संक्रमित हैं। कोरोना के इस कहर के बीच अमेरिकी राष्ट्रपति ने ऐलान किया है कि देश में धीरे-धीरे लॉकडाउन को खोला जाएगा ताकि अर्थव्यवस्था को बचाया जा सके। दुनियाभर में 2,70,711 लोग कोरोना वायरस से मारे गए हैं।

article_url: https://navbharattimes.indiatimes.com/world/america/us-president-donald-trump-personal-valets-has-tested-positive-for-coronavirus/articleshow/75615874.cms