विस, आनंद पर्वत: बलजीत नगर इलाके में घात लगाए बैठे दो नाबालिगों ने गली में जा रहे एक लड़के की गर्दन पीछे से गला दबा कर जेब से मोबाइल छीन लिया। पीड़ित लड़का वहीं जमीन पर गिर गया। आसपास के लोगों ने पीछा किया, लेकिन दोनों आरोपी फरार हो गए। पूरी वारदात सीसीटीवी कैमरे में कैद हो गई। स्थानीय लोगों ने पुलिस को कॉल कर सीसीटीवी रिकॉर्डिंग सौंप दी। जानकारी के मुताबिक, बलजीत नगर की कुंवर सिंह चौक वाली गली में लूटपाट की यह वारदात 14 अप्रैल दोपहर 3:52 बजे की है। सीसीटीवी फुटेज में दिख रहा है कि गली सुनसान देखकर नाबालिग लग रहे लड़के ने पीछे से गला दबा देता है, जबकि दूसरा जेब से मोबाइल निकालता है। तीनों के बीच कुछ समय के लिए गुत्थम-गुत्था होती है। इससे पीड़ित लड़का सड़क पर गिर जाता है। दोनों आरोपी वहां से मोबाइल लेकर फरार हो जाते हैं। इस दौरान गली में एक शख्स आ जाते हैं, जो दोनों आरोपियों का पीछा करते हैं। लेकिन दोनों फरार होने में सफल हो जाते हैं। डीसीपी (सेंट्रल) संजय भाटिया से इस बारे में संपर्क किया तो उन्होंने कोई जवाब नहीं दिया।

article_url: https://navbharattimes.indiatimes.com/metro/delhi/other-news/two-minors-strangled-took-away-mobile/articleshow/75224026.cms