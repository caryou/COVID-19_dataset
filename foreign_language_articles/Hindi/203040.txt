हाइलाइट्स: प्रयागराज के कुंभ मेले में बना अनोखा विश्व रेकॉर्ड विश्व की सबसे लंबी बस परेड के लिए गिनेस बुक में दर्ज हुआ नाम 3.2 किमी लंबे रूट पर एक साथ संचालित हुई बस 510 बसों का एक साथ, एक रूट पर संचालनप्रयागराज प्रयागराज कुंभ मेले में गुरुवार को विश्व की सबसे लंबी बस परेड का वर्ल्ड रेकॉर्ड बना। कुंभ मेले के आयोजन के बीच उत्तर प्रदेश परिवहन निगम और प्रयागराज मेला प्राधिकरण की ओर से कुंभ की 503 शटल बसों को गुरुवार सुबह यहां शहर के एक 3.2 किमी लंबे रूट पर एक साथ संचालित कराया गया। बसों के इस लंबे बेड़े को विश्व का सबसे बड़ी बस परेड बताते हुए इसका नाम गिनेस बुक ऑफ वर्ल्ड रेकॉर्ड्स में शामिल किया गया। परेड को प्रमुख सचिव परिवहन आराधना शुक्ला ने रवाना किया। रेकॉर्ड के लिए जरूरी था कि बसें 2 मील तक लगातार चलती रहें। परेड में 510 बसें उतारी गई थीं, लेकिन 7 बसें खराब होने व अन्य कारणों से यह शर्त पूरी नहीं कर सकीं। परेड में शामिल 52 सीटर बसों में सिर्फ ड्राइवर और कंडक्टर थे। रेकॉर्ड के लिए कम से कम 30 सीटर बसों का होना जरूरी था। इस परेड ने 2010 में अबू धाबी में हुई 390 बसों के रेकॉर्ड को तोड़ दिया। परेड नैशनल हाई-वे 19 पर सहसों बाइपास से नवाबगंज तक निकाली गई। आधिकारिक जानकारी के अनुसार, कुंभ के लोगो के साथ बनाई गई इन विशेष बसों के काफिले की कुल लंबाई 3.2 किलोमीटर रही और इन्हें एक ही रूट पर संचालित किया गया। जिन बसों की मदद से यह विश्व रेकॉर्ड बनाया गया उन्हें जनवरी से ही प्रयागराज कुंभ के लिए विशेष रूप से यहां लाया गया है। बता दें कि परिवहन निगम की यह बसें कुंभ मेले के लिए विशेष तौर पर चलाई जा रही हैं। इन बसों की खासियत यह भी है कि इनके परिचालकों को भी प्रशिक्षण दिया गया है। यही नहीं, बसों को प्राधिकरण की डिमांड पर भगवा रंग से पेंट किया गया है। एक रूट पर संचालित की गईं 510 बसें ट्विटर पर कुंभ के ऑफिशल पेज से एक विडियो भी शेयर किया गया है, जिसमें बसों का काफिला सड़क से निकल रहा है। इन्फर्मेशन डिपार्टमेंट, प्रयागराज द्वारा शेयर किए इस विडियो में बताया गया है कि गिनेस बुक में विश्व रेकॉर्ड दर्ज कराने के लिए रोडवेज की 510 बसों का एक साथ, एक रूट पर संचालन किया गया। गिनेस बुक में शामिल हुआ नाम

article_url: https://navbharattimes.indiatimes.com/state/uttar-pradesh/allahabad/kumbh-mela-buses-made-world-record-of-largest-parade-of-buses/articleshow/68203871.cms