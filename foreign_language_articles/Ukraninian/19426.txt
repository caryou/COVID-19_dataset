11 / Червень, 2020 Асоціація міст України стурбована надзвичайною ситуацією, що склалася в Україні у зв’язку з поширення гострої респіраторної хвороби COVID-19, спричиненої коронавірусом SARS-CoV-2. Українські громади – міста, селища, села, ОТГ – активно долучилися до протидії поширенню коронавірусу. Місцеве самоврядування виділяє кошти на реалізацію карантинних заходів, підвищення заробітної плати медичним та іншим працівникам, які безпосередньо зайняті на роботах з ліквідації захворювання COVID-19, закупівлю ліків, масок, тестів, обладнання, організує підвіз медиків на роботу, доставляє продукти для літніх людей і соціально незахищених сімей. З місцевих бюджетів вже витрачено понад 2 млрд грн на протидію COVID-19. 13 квітня 2020 року Верховна Рада України на позачерговому пленарному засіданні прийняла Закон №553 про внесення змін Держбюджету на 2020 рік, яким сформовано Фонд боротьби з гострою респіраторною хворобою COVID-19, спричиненою коронавірусом SARS-CoV-2, та її наслідками. Необхідність формування фонду в обсязі 64,7 млрд грн спричинила скорочення ряду бюджетних програм, в тому числі і тих, що стосуються органів місцевого самоврядування. Внаслідок часткового та повного скорочення окремих бюджетних програм місцеві бюджети зазнали втрат в обсязі 9,65 млрд грн, зокрема, спричинених скороченням обсягу коштів Державного фонду регіонального розвитку на 2,6 млрд грн, субвенції на проведення виборів депутатів місцевих рад та сільських, селищних, міських голів на 1,15 млрд грн, субвенції на підтримку розвитку ОТГ на 2,1 млрд грн, субвенції на покращення соціального захисту окремих категорій педагогічних працівників закладів загальної середньої освіти на 1,55 млрд грн, субвенції на реалізацію програми «Спроможна школа для кращих результатів» на 1 млрд грн та ін. 5 травня 2020 року Парламент прийняв у першому читанні Закон України «Про внесення змін до Закону України Про Державний бюджет України на 2020 рік» №3509 від 20.05.2020 щодо розширення напрямків використання коштів Фонду боротьби з гострою респіраторною хворобою COVID-19, спричиненою коронавірусом SARS-CoV-2, та її наслідками. Законопроєктом № 3509 передбачається надання можливості спрямовувати кошти Фонду боротьби з COVID-19, зокрема на покращення транспортного сполучення, будівництво, реконструкцію та ремонт автомобільних доріг загального користування державного значення. Асоціація міст України не підтримує зміни щодо напрямків використання Фонду боротьби з COVID-19, створеного з метою фінансового забезпечення здійснення невідкладних заходів боротьби з пандемією коронавірусу, які не відповідають концепції такого фонду. Асоціація міст України висловлює занепокоєння щодо законодавчих ініціатив, спрямованих на «нецільове» витрачання коштів Фонду боротьби з COVID-19, на формування якого вилучили кошти з кожного місцевого бюджету, адже окрім Законопроєкту № 3509 у Верховній Раді України зареєстровані і інші законопроєкти, що передбачають «нецільове» використання коштів Фонду боротьби з COVID-19, зокрема проєкт Закону України «Про внесення змін до Закону України Про Державний бюджет України на 2020 рік щодо збільшення видатків на природоохоронні заходи та Державне агентство України з управління зоною відчуження» №3507 від 20.05.2020. Асоціація міст України звернулась до Премєр-міністра Д.Шмигаля та Голови Комітету Верховної Ради України з питань бюджету Ю.Арістова з проханням врахувати позицію АМУ і прийняти рішення: в першу чергу забезпечити надання медичним працівникам належного та обіцяного фінансування, адже саме для цього було створено Фонд боротьби з COVID-19; забезпечити відкрите інформування в режимі реального часу про використання коштів Фонд боротьби з COVID-19, на формування якого вилучили кошти з кожного місцевого бюджету; не підтримувати та не ініціювати законодавчі зміни, які передбачають «нецільове» використання коштів Фонду боротьби з COVID-19 та подальше зменшення доходів місцевих бюджетів; подбати про зміцнення системи медичного забезпечення не лише сьогодні, але й на випадок повторної хвилі пандемії (зокрема, передбачити формування резерву засобів індивідуального захисту); спрямувати нерозподілений залишок коштів Фонду боротьби з COVID-19 на відновлення бюджетних програм, в тому числі і тих, що стосуються органів місцевого самоврядування. Лист АМУ до Премєр-міністра завантажити Лист АМУ до Голови Комітету ВРУ з питань бюджету завантажити Аналітичний центр АМУ Галузь: Місцеві фінанси

article_url: http://www.auc.org.ua/novyna/amu-zanepokoyena-necilovym-vykorystannyam-koshtiv-fondu-borotby-z-covid-19-i-zvernulasya-do