VoxCheck ФЕЙК: Львів’янка ділиться «достовірною» інформацією про справжні цілі коронавірусу Наведена у відео інформація не відповідає дійсності та апелює до конспірологічних теорій 3597 , Червень 5, 2020 Лєна Шуліка, VoxUkraine Автор: Колектив авторів Перевірка фейків у рамках партнерства з Фейсбук Український блогер та громадський діяч Остап Стахів запросив на свій YouTube-канал львів’янку Ольгу Яремійчук для того, аби розповісти, кому насправді вигідний коронавірус, які основні особи в ньому задіяні та до чого взагалі йде пандемія. На думку Ольги Яремійчук, наразі журналісти замовчують та приховують чимало правдивої інформації про COVID-19. Власне, тому вона викриває наступні «факти»: Теза 1: Італійська політик Сара Куніаль виступила із сміливою промовою у парламенті, де вона заявила про тіньовий світовий уряд та телефонний дзвінок Білла Гейтса до президента Італії. Крім цього вона закликала заарештувати американського бізнесмена. Італійська депутатка Сара Куніаль, відома критикою вакцинації в цілому, справді виступила на сесії парламенту 14 травня з подібними заявами. Проте у її промові іноземні незалежні фактчекери знайшли багато неправдивих тверджень та конспірологічних теорій, серед яких центральною є пов’язана з Біллом Гейтсом. Зокрема, інформація про телефонний дзвінок Білла Гейтса до президента Італії нічим не підкріплена. Фейки про роль Біла Гейтса у пандемії ми уже спростовували раніше (тут, тут і тут). На основі даного виступу Куніаль в мережі поширився фейк про те, що італійський уряд хоче заарештувати Білла Гейтса. Однак, як зазначає Reuters, такі заголовки не відповідають дійсності, оскільки заклик арештувати Білла Гейтса – це думка лише Сари Куніаль, незалежної депутатки парламенту Італії, а не «позиція уряду Італії». До того ж на відео промови Куніаль можна почути негативні реакції на її виступ серед членів парламенту. Теза 2: Ніл Фергюсон – професор Імперського коледжу Лондона, на основі розрахунків якого ввели карантин, відмовився від своїх прогнозів і заявив, що вірус зовсім не є небезпечним. Більш того, Фергюсон – науковець Білла Гейтса. Фергюсон не відмовлявся від своїх прогнозів. А код, на якому базується модель прогнозу, пройшов перевірку незалежною третьою стороною. Теза про те, що Нейл Фергюсон та Білл Гейтс пов’язані, – безпідставна. Теза 3: Американський вчений-медик Ентоні Фоуч завадив Джуді Міковіц викрити у своїй науковій праці докази про шкідливий вплив вакцин на імунну систему людини У мережі останнім часом поширюється новина про заяву американської вченої Джуді Міковіц. У ній вона звинувачує головного вірусолога США, доктора Ентоні Фаучі і Білла Гейтса у світовій змові. Міковіц вважає, що вони спільно використовують пандемію для власного збагачення та отримання політичної влади. Крім цього Міковіц розповідає про те, як американський вчений-медик Ентоні Фаучі приховав від суспільства її дослідження про шкідливий вплив вакцин на імунну систему людини. Пізніше її коментарі з’явилися у документальному фільмі «Plandemic», який поширив дезінформацію про коронавірус. Журнал Science перевірив відео Джуді Міковіц та виявив, що жодне з тверджень у ньому не відповідає дійсності. Зокрема, медик зазначила, що вакцини вб’ють мільйони людей, і наразі немає жодної ефективної вакцини проти РНК-вірусу. Насправді ж вакцини не вбили, а навпаки врятували мільйони життів і дозволили ліквідувати або переважно ліквідувати ряд смертельних хвороб. Зокрема, існує багато вакцин, які є ефективними проти РНК-вірусів, у тому числі проти грипу, кору, паротиту, краснухи, сказу, жовтої лихоманки та еболи. Також, на думку Міковіц, вірус SARS-CoV-2, який спричинив COVID-19, був винайдений штучно у лабораторії Ухані, або ж в одному з Інститутів США. Але немає жодних доказів того, що SARS-CoV-2 бере свій початок в Уханській чи в будь-якій іншій лабораторії. Більшість вчених, а також ВООЗ схиляються до думки, що вірус має природне походження і перейшов до людей від тварин. Джуді Міковіц втратила авторитет у науковій спільноті. У 2011 році журнал Science відкликав статтю за її співавторства через недоброякісність опублікованих даних. Спроби повторити досліди Міковіц не вдалися, що не відповідає стандартам наукових досліджень, а наукова спільнота втратила багато коштів на те, щоб прояснити помилку Міковіц. Так, довели, що основна теорія, над якою працювала Міковіц, є хибною. Із 2012 року Міковіц не публікувалася у науковій літературі. Теза 4: Долорес Кахіл стверджує, що новий коронавірус передається лише крапельним шляхом. З цього – соціальне дистанціювання не потрібне. І взагалі медична маска ефективна лише при загрозі вірусу Ебола. Рассел Блейлок, всесвітньо відомий нейрохірург, також виступає проти носіння масок. Твердження Долорес Кахіл про маски вводить в оману – це перевіряли іноземні незалежні фактчекери. Заяви Рассела Блейлока про маски теж спростовували. SARS-CoV-2 передається повітряно-крапельним шляхом. Краплі різного розміру витають у повітрі. Кашляючи або чхаючи, людина, яка хворіє респіраторною інфекцією поширює навколо себе дрібні краплі, що містять вірус. Саме тому важливо триматися від людей на відстані як мінімум 1 метра, особливо якщо вони мають кашель, нежить і підвищену температуру. Маски та респіратори допомагають запобігти потраплянню в організм респіраторних інфекцій, наприклад, туберкульозу, вітрянки, віспи. Хоча повноцінні дослідження ефективності масок проти COVID-19 на людях не проводилися з етичних причин, наявні дані та дослідження, проведені на тваринах показують, що маски допомагають стримати поширення епідемії. Раннє введення маскового режиму корелює з ефективнішим стримуванням поширення епідемії. Так, маски та соціальне дистанціювання запобігають поширенню вірусу. ВООЗ рекомендує носити маски усім, хто доглядає за хворими на COVID-19 або має симптоми респіраторного захворювання, оскільки використання маски інфікованими людьми, може обмежити передачу вірусу. В Україні обов’язкове носіння масок запровадили, щоб стримати поширення вірусу, оскільки всі люди розглядаються як потенційно інфіковані. Одне з перших досліджень, що оцінює вплив карантинних обмежень на динаміку смертності від COVID-19 в Каліфорнії, США, робить висновок, що ранні та жорсткі заходи ізоляції та соціального дистанціювання дозволили скоротити захворюваність у 7,4-12 разів, а смертність – у 3,3-9,2 рази. Крім цього однією з причин спалаху коронавірусу в Італії є саме те, що італійці на початку нехтували соціальним дистанціюванням та не змінювали своїх звичок щодо тісних тілесних контактів. Дослідження італійських муніципальних даних показує ефективність обмежувальних заходів у зниженні летальності COVID-19. Теза 5. Білл Гейтс планує масову імплантацію наночіпів в організм людини Подібного роду заяви нічим не підкріплені та є одними з найпопулярніших тем теорій змов під час коронавірусної пандемії. Раніше ми вже писали про конспірологію навколо Білла Гейтса (тут, тут і тут). У своєму виступі 2015 року на TedTalks Білл Гейтс попередив, що найбільшим ризиком для людства є не ядерна війна, а інфекційний вірус, який може загрожувати життю мільйонів людей. Саме цю промову підхопили антивакцинатори та члени конспіративної групи QAnon як доказ того, що один із найбагатших людей у світі планував використовувати пандемію для контролю над світовою системою охорони здоров’я. У одного з інтернет-тролів з’явилося твердження, що Гейтс, який висунув ідею «цифрових сертифікатів», хоче обстежити населення введенням мікрочіпів під час вакцинації. Вочевидь, така заява бере свій початок зі статті, яка була опублікована 19 березня. Однак ніяких доказів цьому немає. Білл Гейтс передбачає використання «цифрових сертифікатів» із записами про стан здоров’я, але він не сказав, що це буде у формі імплантатів мікрочіпів. До того ж, цю технологію не планували використовувати під час пандемії коронавірусу. Теза 6: В Польщі створили польсько-американську компанію, мета якої – послуги зі вживлення підшкірних імплантів. Ольга Яремчук у своїй промові не вказує на джерела і яку саме фірму вона має на увазі. У той же час, підшкірні імпланти – дуже широке поняття. Під ним можуть мати на увазі імпланти для збільшення грудей або будь-яких інших модифікацій у тілі. Підшкірними імплантами також називають засіб контрацепції, коли гормональний препарат, який запобігає зачаттю, вводять в організм жінки. Підшкірні імпланти з’явилися задовго до пандемії коронавірусу, тому пов’язувати з цим створення фірми з підшкірних імплантів недоречно. Теза 7: «СНІД має штучне походження. Він був спровокований появою ретровірусів в організмі людини через вакцини. Тому що в вакцинах велика кількість тваринних ретровірусів. Для виготовлення вакцин використовуються нирки мавп, мозок мишей і багато всього іншого. І таким чином в організм людини потрапляють ретровіруси, в тому числі і коронавіруси». Вірус імунодефіциту людини (ВІЛ), що викликає синдром набутого імунодефіциту (СНІД) мутував до людини від шимпанзе та іншого виду приматів – димчастих мангобеїв, що є носіями схожого вірусу і ставали об’єктами полювання людей. Натомість, версії про штучне походження вірусу чи його виникнення внаслідок вакцинації, не мають наукових підтверджень. Теза 8: «Країни Африки, перша з них – Мадагаскар, відмовилися від послуг ВООЗ». Насправді, Мадагаскар не припиняв співпрацю з ВООЗ. Раніше президент країни рекламував ліки на основі трав, які нібито показали ефективність проти COVID-19 і критикував організацію за те, що вона їх не визнає. Утім, ефективність цих засобів не була доведена, оскільки вони не проходили жодних клінічних випробувань. Після чого, ВООЗ погодилась підтримати розробку дослідження для перевірки ефективності препарату. Про це ми писали у попередніх перевірках. VoxUkraine — унікальний контент, який варто читати. Підписуйтесь на нашу e-mail розсилку, читайте нас в Facebook і Twitter, дивіться актуальні відео на YouTube. Ми віримо, що слова мають силу, а ідеї – визначний вплив. VoxUkraine об’єднує найкращих економістів та допомагає їм доносити ідеї до десятків тисяч співвітчизників. Контент VoxUkraine безкоштовний (і завжди буде безкоштовним), ми не продаємо рекламу та не займаємось лобізмом. Щоб проводити більше досліджень, створювати нові впливові проекти та публікувати багато якісних статей, нам потрібні розумні люди і гроші. Люди є! Підтримай VoxUkraine. Разом ми зробимо більше! Підтримати VoxUkraine 0 TAGS Covid-19 Facebook коронавірус соцмережі фактчек фейк Sorry, Comments are closed! Застереження Автори не є співробітниками, не консультують, не володіють акціями та не отримують фінансування від жодної компанії чи організації, яка б мала користь від цієї статті, а також жодним чином з ними не пов’язаний Новий Vox: VoxCheck БЕЗПІДСТАВНО: Олія виноградних кісточок допомагає проти низки хвороб VoxCheck НЕПРАВДА: Захворюваність на COVID-19 нижча там, де не вводять ніяких карантинних обмежень VoxCheck КОНСПІРОЛОГІЯ: CERN працює над секретними програмами та пов’язаний з дияволом

article_url: https://voxukraine.org/uk/fejk-lviv-yanka-dilitsya-dostovirnoyu-informatsiyeyu-pro-spravzhni-tsili-koronavirusu/