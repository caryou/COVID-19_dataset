VoxCheck ФЕЙК: Пандемії немає, а карантин влаштували терористи Гейтс та Сорос заради світового панування Ні, пандемія нового коронавірусу реальна, і ніхто з впливових людей її не організовував 1982 , Липень 1, 2020 Автор: Колектив авторів Перевірка фейків у рамках партнерства з Facebook. Мережею шириться допис громадського активіста Романа Коваля, у якому стверджується, що спалах нового коронавірусу — це панічна атака на людство, яку навмисне організували Гейтс, Сорос та Клінтони, що контролюють ВООЗ. Спростовуємо ключові неправдиві твердження та маніпуляції з допису (орфографію та пунктуацію автора збережено). «Я недарма піддавав сумнівам так звану пандемію, викликану вірусом СOVID-19, який, по суті, не міг вбити всіх людей на планеті. Думаю, що вже всі зрозуміли, що даний вірус не настільки небезпечний, як малювали нам медіатеррористи з ВООЗ і державні ЗМІ в ряді країн світу» Пандемія — це епідемія, що відбувається по всьому світу або охоплює велику кількість території, вражаючи значну кількість людей. 11 березня ВООЗ оголосила пандемію, бо COVID-19 поширився у світовому масштабі, й було вже понад 118 тис. підтверджених випадків зараження. Окрім непідтверджених фактами теорій змов, аргументів на користь того, що пандемія — фейкова чи вигадана, немає. Про те, що СOVID-19 міг «убити всіх на планеті» не йшлося: ВООЗ, наприклад, заявляла про те, що більшість хворих матимуть легкі чи помірні симптоми та не потребуватимуть спеціального лікування. Натомість небезпечність нового коронавірусу пояснювалася тим, що на момент його появи не було вакцини та ефективних методів лікування, що загалом може спричинити масове та неконтрольоване поширення вірусу і, як наслідок, значну кількість смертей навіть за невисокого відсотка летальності (відношення померлих до інфікованих). До речі, про коронавірус заявляли та інформували не лише ВООЗ та державні ЗМІ, а й інші організації охорони здоров’я, дослідницькі інститути, недержавні ЗМІ та незалежні фактчекери. «Саме медицину в своїх цілях використали терористи, котрі запровадили карантинні режими в світі. Хто ці люди і чому саме медицина використана, як ціль N 1 для террору? ВООЗ повністю контролюється Білом Гейтсом, Марком Цукербергом, родиною Клінтонів, Джорджом Соросом і К. Мета цих людей – збагачення і світове панування» Всесвітня організація охорони здоров’я — це одна з установ ООН, яка займається питаннями охорони здоров’я в усьому світі. У ВООЗ немає власників і будь-хто може зробити внесок в бюджет організації, але не контролювати її. Наприклад, станом на кінець першого кварталу 2020 року Фонд Білла та Мелінди Гейтс дійсно фінансували 11,41% програмного бюджету ВООЗ на 2020-2021 роки. Однак це не є доказом того, що Гейтс чи будь-хто із перерахованих впливових осіб контролює ВООЗ. Щодо збагачення та світового панування «організаторів коронавірусу», то ми вже спростовували ці неправдиві теорії всесвітньої змови в попередніх матеріалах: наприклад, тут та тут. «Під тиском ВООЗ було запроваджено карантинні заходи по всьому світу і оголошено про “пандемію”… Ще не було хворих з ознаками інфекції, ще світ не знав навіть з чим потрібно боротися, але вже запроваджувалися жорсткі карантинні заходи…» Пандемію оголосили не через тиск ВООЗ, а це зробила власне сама Всесвітня організація охорони здоров’я, оскільки новий коронавірус поширився у світовому масштабі та було зафіксовано понад 118 тис. інфікованих. А ось рішення про запровадження карантинних заходів приймаються на основі протиепідеміологічних показників, досліджень та порад лікарів. До речі, ВООЗ не змушувала застосовувати карантинні заходи, а лише публікувала рекомендації та критерії, на які можна орієнтуватися щодо того, чи вводити або продовжувати країнам певні обмеження. Рішення щодо жорсткості та характеру обмежувальних заходів — повна прерогатива урядів країн. Основна мета карантинних обмежень — зменшення навантаження на медичні системи та уповільнення поширення пандемії. Детальніше ми писали про це в попередньому матеріалі. «Вказівки йшли з ВООЗ президентам, а потім через МОЗ і Кабінети міністрів впроваджувалися в дію. Були й погрози країнам, котрі відмовилися виконувати безглузді вказівки, приклад Швеція, Білорусь, Англія» Теза про вказівки ВООЗ є безпідставною: організація надає лише рекомендації, а не накази президентам чи урядам. ВООЗ не має жодних адміністративних чи інституційних важелів для тиску на президентів чи уряди країн. До того ж ВООЗ не погрожувала перерахованим країнам. Наприклад, в організації закликали Білорусь запровадити карантин, вказуючи на те, які кроки варто було зробити відповідно до епідеміологічної ситуації в країні. Щодо Швеції, то нещодавно ВООЗ включила її до переліку країн, яким загрожує друга хвиля коронавірусу, однак називати це погрозою некоректно. «Закриті лікарні, створені опорні центри по боротьбі з COVID19, проводяться тестування, виявлення контактних і їх ізоляція. Але немає смертності! Немає того, чого найбільше боялися люди…» Якщо під «опорними центрами» (офіційно таке поняття не вводилося) Роман Коваль має на увазі лікарні для госпіталізації пацієнтів із COVID-19, то відповідні заклади охорони здоров’я були відібрані серед тих, що вже існують, і схвалені очільниками областей, регіональними департаментами охорони здоров’я, рекомендовані НСЗУ спільно з МОЗ. Критеріями відбору були безпека (тобто аби пацієнти із COVID-19 не перетиналися із тими, хто звернувся за допомогою з приводу іншого захворювання) та наявність обладнання, необхідного для хворих на COVID-19. Теза щодо відсутності смертності від COVID-19 є безпідставною та нелогічною: станом на 1 липня було зафіксовано понад 507 тис. смертей у світі та 1159 смертей в Україні. «Тільки в Україні за три останніх місяці померло 123 тис. людей (а в світі?) від серцево-судинних хвороб, онкопатології, туберкульозу, неврологічних хвороб, суїцидів, політравм, алкоголізму, хірургічних ускладнень і т.д. А від COVID-19 померло аж 800 людей, і ця цифра є сфальсифікована, тому, що не проводилися секції і паталого-анатомічні дослідження» Невідомо, дані з яких джерел наводить автор допису, оскільки дані про смертність українців під час карантину — саме за останні місяці — Державна служба статистики не оприлюднює до кінця карантину. Оскільки допис Коваля було опубліковано 13 червня, вочевидь, йдеться приблизно про квітень-червень, за які ще немає офіційної статистики. Щодо кількості смертей від COVID-19, то станом на 13 червня в Україні було вже 880 померлих. До того ж некоректно порівнювати смертність від невірусних/неінфекційних захворювань або ж вірусних/інфекційних, проти яких існують вакцини і ефективні методи лікування з вірсуними/інфекційними захворюваннями, вакцини та ефективних методів лікування яких не існує. Проблема останніх якраз і полягає в тому, що вони можуть поширюватися масово і неконтрольовано, спричиняючи значну кількість жертв. «Цифри можна проглянути в даних МОЗ , вони друкуються щоденно. На сьогодні, 13 червня 2020 року, наступні дані: 30506 випадків коронавірусної інфекції (це хворі на коронавірус чи ні?), ПРЛ і ІФА досліджень проведено 479 111, летальних випадків з початку запровадження карантину – 800» Станом на 13 червня МОЗ повідомляло про 30506 лабораторно підтверджених випадків COVID-19, із них 880 летальних. До того ж йшлося про 479 111 тестувань методом ПЛР: для офіційного встановлення діагнозу «COVID-19» використовують винятково результати лабораторного тестування (ПЛР). У той час як ІФА-тести застосовують тільки аби частково розвантажити систему діагностики — їхні результати стають лише додатковою підставою для ПЛР-дослідження, яке має бути проведене після цього для підтвердження. «У нас не було пройдено епідеміологічного порогу на респіраторно-вірусні інфекції в березні 2020 року, не було епідситуації, ні самої інфекції» У законі не йдеться про те, що аби запровадити карантин, необхідно пройти епідемічний поріг. Навпаки, обмеження вводилися для уникнення неконтрольованого розповсюдження захворювання, проти якого немає вакцини та ефективних методів лікування. Неправдивим є твердження про відсутність нової коронавірусної інфекції в Україні в березні: перший випадок захворювання коронавірусом підтвердили ще 3 березня, а карантин запровадили 12 березня. «А маски потрібні? Лікування коронавірусної інфекції немає, але порятують вас від інфекції маски, поливання тротуарів розчином хлориду і миття рук. Так , ніби люди ніколи рук не мили» Не всі заходи, перераховані автором, визнано дієвими: наприклад, ні ВООЗ, ні Центр із контролю та профілактики захворювань у США не радять мити дороги чи тротуари. Це неефективно, оскільки шанс заразитися через ці поверхні є дуже низьким. Окрім цього, розприскування дезінфекційних засобів — навіть на відкритому повітрі — може бути шкідливим для здоров’я людей: спричиняти подразнення чи пошкодження шкіри, очей та дихальних органів. Звичайно, маски самі по собі не рятують від нового коронавірусу, якщо не дотримуватися решти необхідних заходів безпеки. Натомість маски дійсно допомагають уповільнити поширення вірусів. Наприклад, дослідження з Німеччини показує, що носіння масок дозволило скоротити кількість інфікувань новим коронавірусом на близько 40%. У цьому дослідженні йдеться про те, що носіння масок у публічних місцях є найефективнішим засобом запобігання передачі коронавірусу від людини до людини. А мити руки радять тому, що мило з водою або ж антисептик із високим вмістом спирту вбивають віруси, які можуть бути на руках, у тому числі новий коронавірус. VoxUkraine — унікальний контент, який варто читати. Підписуйтесь на нашу e-mail розсилку, читайте нас в Facebook і Twitter, дивіться актуальні відео на YouTube. Ми віримо, що слова мають силу, а ідеї – визначний вплив. VoxUkraine об’єднує найкращих економістів та допомагає їм доносити ідеї до десятків тисяч співвітчизників. Контент VoxUkraine безкоштовний (і завжди буде безкоштовним), ми не продаємо рекламу та не займаємось лобізмом. Щоб проводити більше досліджень, створювати нові впливові проекти та публікувати багато якісних статей, нам потрібні розумні люди і гроші. Люди є! Підтримай VoxUkraine. Разом ми зробимо більше! Підтримати VoxUkraine 0 TAGS Covid-19 Facebook коронавірус соцмережі фактчек фейк Sorry, Comments are closed! Застереження Автори не є співробітниками, не консультують, не володіють акціями та не отримують фінансування від жодної компанії чи організації, яка б мала користь від цієї статті, а також жодним чином з ними не пов’язаний Новий Vox: VoxCheck НЕПРАВДА: Захворюваність на COVID-19 нижча там, де не вводять ніяких карантинних обмежень VoxCheck КОНСПІРОЛОГІЯ: CERN працює над секретними програмами та пов’язаний з дияволом VoxCheck БЕЗПІДСТАВНО: Кора дуба має лікувальні властивості

article_url: https://voxukraine.org/uk/fejk-pandemiyi-nemaye-a-karantin-vlashtuvali-teroristi-gejts-ta-soros-zaradi-svitovogo-panuvannya/