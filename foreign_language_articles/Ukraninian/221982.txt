VoxCheck Оновлюється: на борту з Мілану НЕ виявлено хворих на коронавірус Хто та як нагнітав паніку 2883 , Березень 13, 2020 depositphotos / MHfootage Автори: Колектив VoxCheck Перевіряємо всі гарячі новини про коронавірус. Найактуальніша інформація тут та на фейсбук сторінці VoxCheck. Про анонімні ТГ-канали, заборону літаків з Італії (ні), фальшиві тести на коронавірус (ні) та відверту брехню Гури. Третя хвиля новин про коронапанічний літак з’явилась після опівночі. Про літак з Мілану написали ті ЗМІ, які дочекались коментарів МОЗу. Наприклад, Новое время (bit.ly/3cSziUF), Інтерфакс (bit.ly/33d8iLf і bit.ly/2W8epin), Уніан (bit.ly/2IEtlNc) та Hromadske (bit.ly/38NFme3). Ще частина медіа прокоментувала ці події вже сьогодні зранку, зокрема, Радіо Свобода (https://bit.ly/2w5ZlXP) та Українська правда (bit.ly/2w6M7dk). А тим часом анонімні Телеграм-канали (на них посилань не даємо): продовжують сіяти паніку — розповідають про наступні рейси з Італії; розбираються, хто винен: президент, МОЗ, Єрмак чи Коломойський; створюють конспірологічні теорії, накшталт, «це все Коломойський так хоче довести Україну до дефолту»; риються у старих фото Гури з його Фб; виправдовують Гуру і знову пишуть про його «соціальний експеримент»; намагаються конкурувати один з одним за можливість першими посіяти паніку. Що ж, тут шукати адекватності не варто. Важливе Сьогодні приблизно о 13:00 президент МАУ, Євгеній Дихне вже спростував тези з відео Антона Гури. Якщо коротко: ні, це був не експеримент — Гуру не пустили у Шенгенську зону і тому одразу відправили назад до Києва; бортпровідники не давали пассажирам жарознижувальне — вони навіть не мали права цього робити; на літак не пускали людей з ознаками захворювання; після прибуття до Києва ВСІМ пасажирам виміряли температуру. Нові старі фейки ❌Влада заявила про закриття авіасполучення з Італії, але літаки і досі прибувають. ✅ Офіційного скасування рейсів з Італії не було. Державіаслужба лише РЕКОМЕНДУВАЛА українським авіакомпаніям розглянути МОЖЛИВІСТЬ призупинення рейсів з/до Італії: bit.ly/38O3z3M ❌ Тести трьох пасажирів неправильні, їх не могли зробити за декілька годин. На прояви вірусу потрібно декілька днів. ✅Швидкі тести IgG/IgM можуть показувати результат за 15 хвилин: bit.ly/3aP83Zp. Саме такі тести закупила міська влада для Києва і надала їх обом столичним аеропортам: bit.ly/2TKIJxT. Це нам підтвердили у Центрі громадського здоров’я: пасажирів борту перевіряли саме «міськими» тестами. І за даними МОЗ саме їх використовували при перевірці трьох пасажирів з літака з Мілану. ❌Ергоферон, аміксин, терафлю та інші противірусні та протизапальні ліки допоможуть від коронавірусу ✅ Ні, не допоможуть. Як і щеплення від пневмонії, антибіотики, куріння чи алкоголь. bit.ly/39Mcrbm Відео скандального громадського діяча Антона Гури про літак з Італії зібрало мільйон переглядів і десятки тисяч шерів. Випуск «Право на владу», де Гура заново розповів усю історію, — більше 50 тис. переглядів лише на YouTube. Хто такий Антон Гура? Гура Антон Сергійович народився 12 лютого 1982 року в місті Київ. У 2009 році закінчив Національний Університет ім. Т. Г Шевченко, спеціальність – гідрогеологія (https://bit.ly/2wRs3fa). З 2012 року працював комерційним директором у медичній компанії «Біо Тест Мед», яка поставляє техніку та матеріали для медичних лабораторій. Стверджує, що волонтерив під час Помаранчевої революції та Революції гідності. В 2014 був кандидатом в депутати Київської міської ради від партії Укроп (https://bit.ly/39Qdkj4). Партію Укроп повязують з олігархом Ігорем Коломойським, адже у політраді партії є наближені до нього люди – Геннадій Корбан, Олександр Шевченко, Ігор Палиця (https://bit.ly/38H0hzi). Останнім часом Антон Гура активно коментує медичні теми – і у себе в фб, і в різних медіа. Наприклад, став частим гостем ютуб-каналу КлименкоТайм (який пов’язують з колишнім міністром доходів і зборів часів Януковича Олександром Клименком) – там Гуру представляють як “голову профсоюзу працівників медичної галузі” (https://bit.ly/3aKDa8q). Коментував медичні теми – “знищення української медицини” – в програмі “Гроші” на 1+1 (https://bit.ly/2wPYIBZ). Про те ще в 2018 Гуру на телеканалі UA:Київ представляли, як голову асоціації блогерів (https://bit.ly/3aPjqAz). До того намагався знайти роботу актором (https://bit.ly/3b41gLF) і, як сам розповідав, був автором у студії “Квартал 95”, а на своїй сторінці в ФБ постить фото зі зйомок (https://bit.ly/38KLa7N). Але найцікавіше те, що відео Гури про літак з Мілану одночасно опублікували декілька анонімних Телеграм-каналів та відверто зливних бачків, які входять до групи SocialEnergy. Ця група Телеграм-каналів розміщує фейки за гроші, про що розповідали у матеріали Телебачення торонто: https://bit.ly/3d1yhKf. Ймовірно, такий пост про Антона Гуру та його “соціальний експеримент” може бути рекламою від самого блогера. Адже повідомлення з’явилися на низці пов’язаних Телеграм-каналів – у всіх них однаковий контакт з питань реклами. Крім того, ці пости мають ідентичні тексти і з’явилися всюди з різницею у кілька хвилин. Закриття кордонів На засіданні РНБО було прийнято ряд важливих рішень, про які Віктор Ляшко, Андрій Єрмак та Олексій Данілов повідомили під час брифінгу (bit.ly/38PHfqt): Через 48 годин Україна закриває кордон для іноземних громадян на 2 тижні. Громадян України просять обмежити поїздки за кордон. Громадяни України, які будуть повертатись з країн з високим рівнем захворюваності, пройдуть перевірку. Усі пункти пропуску на кордоні будуть забезпечені експрес-тестами на коронавірус. Але і з цього вже встигли створити фейк. Мовляв, закриватимуться сполучення й між містами України. Наразі жодної підтвердженої інформації про це немає. Ще більше оновлень про коронавірус — у нашому Телеграм-каналі: t.me/voxcheck У цьому дописі ми будемо боротися з коронапанікою. Хочете долучитись — поширюйте. Що відбувається з літаком з Італії, на якому летів Антон Гура, як на це реагують ЗМІ, анонімні Телеграм-канали та органи влади — все в одному дописі. Stay tuned! О 19:57 Антон Гура почав трансляцію на своїй ФБ сторінці про літак з Мілану до Києва. Зі слів Гури, він навмисне провів експеримент: злітав туди і назад в Мілан, щоб порівняти, як борються з коронавірусом в Італії та в Україні. Висновки блогера складно описувати цензурною мовою, але ми спробуємо. Гура починає відео з того, що на літаку було більше половини іноземців, серед яких є хворі. На момент запису відео пасажири літака чекали на скринінг. Гура заявив, що під час польоту іноземці приймали терафлю, щоб збити температуру. Гура зізнається, що про всяк випадок теж наївся ергоферону. Але «все до с**ки, на літаку *опа.» (пряма цитата навмисно вирвана з контексту). Далі він говорить, що у всіх пасажирів були з собою ліки, вони були підготовлені. З його слів, українські жінки в аеропорту в Італії розповідали, що їх навмисне «виперли з Італії». Пасажирам проводять скринінг. На відео чути слова медперсоналу про те, що у когось температура 36,9, у когось — 37,2. Гура свариться з медперсоналом. Нарешті, трьох пасажирів, щодо стану яких є підозри, відправляють з літака на «швидку» і відвозять у лікарню. Через декілька хвилин випускають решту пасажирів. Все це, знову ж, супроводжується коментарями про те, що решта 187 пасажирів можуть переносити хвороби. Далі Гура скаже, що саме завдяки тому, що він влаштував скандал і записував усе на відео, 3 пасажирів все ж відправили на перевірку. Власне, що ж не так? А все не так. Протягом всього відео лунає декілька однакових мотивів коронапаніки: «Якщо нас всіх звідси випустять, забудьте про карантин. Наша країна не готова. Всім на вас начхати.» і «На літаку 100% є коронавірус. Ну точно 99%, що коронавірус тут є.» Що далі? Перша хвиля новини про це з’явилась майже одразу, після публікації відео: о 20:40-21:40. Про відео Гури написали Фокус, Надзвичайні новини та UaGolos. Зливні бачки, звісно ж. Друга хвиля повідомлень з’явилась після 22:00. Про це написали Корреспондент, Depo.ua, трохи пізніше — Обозреватель, Вести, Апостроф, Конкурент, 5 канал, Ділова столиця і ще десятки «добросовісних» ЗМІ. І новину почали підхоплювати регіональні медіа. Ні на що не натякаємо, але відповідальні ЗМІ про літак з Італії нічого не писали. Станом на 02:00 жодного повідомлення про цей літак немає, наприклад на pravda.com.ua і news.liga.net — або новина з’явилась після оголошень МОЗу. О 22:30 в ефірі 1+1 починається ток-шоу «Право на владу». Приблизно о 22:45 – включення в ефірі Антона Гури та відео з його Фб-сторінки. Там він знову розповідає про ситуацію на літаку. «Зразкова» ведуча, яка «ніколи» не маніпулює в ефірах — Наталія Мосійчук — додає коментарі, які лише підігрівають атмосферу: «А що тепер з літаком буде? Там прилітало ОЧЕВИДНО чотири коронавірусних чоловіка.» і «Вони ж теж перенощики якоїсь інфекції, правильно? Якщо, ну, весь борт кашляє, сопливить і чхає.» Це ж звісно заспокоїть глядачів. Ще більше, аніж те, що вперше за 6 років ток-шоу проводилось без глядачів у студії — задля безпеки і дотримання вимог карантину. На ефірі також був заступник міністра охорони здоров’я Віктор Ляшко. «Бортпровідники та епідеміологи спрацювали професійно. Ми вже доставили трьох пасажирів в лікарню, зараз їм роблять діагностичне дослідження на предмет коронавірусної інфекції. Якщо діагноз буде підтверджено, продовжаться злагоджені дії епідеміологічної, медичної служб, поліції.» — казав Ляшко у прямому ефірі Після опівночі МОЗ повідомили, що «вже отримано список усіх пасажирів, які були на борту літака з Мілану, на якому потенційно були хворі люди. Кожному пасажиру буде надано інструкцію щодо самоізоляції, направлення найшвидшим часом пройти тест на COVID-19. В разі необхідності всі будуть ізольовані та пройдуть лікування відповідно до встановленого протоколу.»: t.me/COVID19_Ukraine/25 Опів на першу МОЗ виклали результати тесту пасажирів, яких направили у лікарню. Covid-19 у жодного з них НЕ ВИЯВЛЕНО: t.me/COVID19_Ukraine/26 Далі буде… VoxUkraine — унікальний контент, який варто читати. Підписуйтесь на нашу e-mail розсилку, читайте нас в Facebook і Twitter, дивіться актуальні відео на YouTube. Ми віримо, що слова мають силу, а ідеї – визначний вплив. VoxUkraine об’єднує найкращих економістів та допомагає їм доносити ідеї до десятків тисяч співвітчизників. Контент VoxUkraine безкоштовний (і завжди буде безкоштовним), ми не продаємо рекламу та не займаємось лобізмом. Щоб проводити більше досліджень, створювати нові впливові проекти та публікувати багато якісних статей, нам потрібні розумні люди і гроші. Люди є! Підтримай VoxUkraine. Разом ми зробимо більше! Підтримати VoxUkraine 0 TAGS Верховна Рада Депутати Держава політика реформи Україна уряд Экономика Sorry, Comments are closed! Застереження Автор не є співробітником, не консультує, не володіє акціями та не отримує фінансування від жодної компанії чи організації, яка б мала користь від цієї статті, а також жодним чином з ними не пов’язаний Новий Vox: VoxCheck ФЕЙК: В Британії запроваджують соціальнодистанцюючі нашийники VoxCheck БЕЗПІДСТАВНО: Олія виноградних кісточок допомагає проти низки хвороб VoxCheck НЕПРАВДА: Захворюваність на COVID-19 нижча там, де не вводять ніяких карантинних обмежень

article_url: https://voxukraine.org/uk/onovlyuyetsya-na-bortu-z-milanu-ne-viyavleno-hvorih-na-koronavirus/