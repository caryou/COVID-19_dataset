VoxCheck ФЕЙК: Нова Зеландія силоміць кидає в табори людей, які не хочуть тестуватися на COVID-19 У Новій Зеландії немає «карантинних таборів» 276 , Листопад 26, 2020 Автор: Колектив авторів Перевірка фейків у рамках партнерства з Facebook У мережі поширюють дописи, що містять фейки та маніпулятивні висновки про пандемію COVID-19, тестування та про особливості протидії захворюванню урядом Нової Зеландії. Спростовуємо кожну з хибних тез. Хибна теза 1. У Новій Зеландії запроваджують «карантинні табори», у яких кидатимуть людей, які не дають згоду на ПЛР-тестування. Новозеландські журналісти вже спростовували цю тезу. Це твердження поширила Лора Інґрем, ведуча телеканалу «Fox News», на своєму шоу 27 жовтня. У самому дописі фейку також розміщено скриншот цього випуску з Інґрем. Згідно з Media Bias / Fact Сheck, який агрегує оцінки ЗМІ від незалежних фактчекерів, Fox News некоректно або некритично подає інформацію та інколи повідомляє неправдиві факти через їхні симпатії та зв’язки з американськими консервативними колами. У телешоу показали фрагмент з відео прем’єр-міністерки Нової Зеландії Джасінди Арден за 29 червня. У ньому вона пояснювала, у чому полягає урядова політика ізоляції громадян країни, що прибувають з-за кордону. У Новій Зеландії діє заборона на в’їзд для іноземців, проте громадяни та офіційні резиденти мають право повернутися до країни за умови обов’язкової 14-денної самоізоляції коштом уряду в «карантинних закладах». Ізольовані громадяни, що прибули до країни, тестують на третій і дванадцятий день перебування в цих закладах. За умови двох негативних тестів вони можуть завершити ізоляцію. Таким способом, Новій Зеландії вдалося контролювати поширення COVID-19 в країні та позбутися суворих карантинних заходів. Усі ці заклади розташовані в готелях, а не в таборах. У шоу Інґрем взяли фрагмент, на якому Арден каже: «Мене часто питають, що робитимуть з людьми, які не захочуть тестуватися. Якщо особа не дає згоду на тестування під час цієї 14-денної ізоляції, їй доведеться перебувати там же ще додаткові 14 днів» Прем’єр-міністерка не погрожувала силоміць кидати в «карантинні табори» і не згадувала про існування якихось таборів. Вона лише казала про порядок дій на самоізоляції з тими, хто повернувся до країни з-за кордону й не дає згоду на тестування в закладі самоізоляції. Хибна теза 2. Учений, який створив механізм ПЛР-тестування, заявляв, що його тест не призначений для діагностування і відстеження зараження вірусами. Ми вже спростовували фейк, що автор ПЛР-тестів Кері Мулліс заявляв буцімто їх не варто застосовувати для виявлення вірусів у людському організмі. ПЛР-тести можуть коректно визначати наявність саме вірусу SARS-CoV-2. Під час цього тесту виявляють РНК або ДНК конкретного вірусу, тобто генетичний матеріал, який виділяє його серед інших вірусів. На сьогодні дослідники опублікували дані про вже понад 100 геномів, зібраних у хворих на COVID-19, що допомагають ідентифікувати саме SARS-CoV-2 за його ключовими ознаками. У цьому відео ми пояснювали, як влаштований ПЛР-тест. Фейки про ПЛР-тестування ми спростовували вже тут і тут. Хибна теза 3. ДНК-зразки людей збирають для створення бази органів людей для майбутньої насильницької трансплантології. Такі твердження мають ознаки теорій змов. Немає доказів, що пандемію COVID-19 уряди використовують як прикриття для таємного збору ДНК і створення в майбутньому бази ДНК усіх людей задля злочинного викрадення їхніх органів. В умовах обмежених ресурсів зовсім небагато країн тестують усіх людей без виражених симптомів. Тому теза про те, що наразі всі країни світу отримують ДНК всіх людей, не відповідає дійсності. VoxUkraine — унікальний контент, який варто читати. Підписуйтесь на нашу e-mail розсилку, читайте нас в Facebook і Twitter, дивіться актуальні відео на YouTube. Ми віримо, що слова мають силу, а ідеї – визначний вплив. VoxUkraine об’єднує найкращих економістів та допомагає їм доносити ідеї до десятків тисяч співвітчизників. Контент VoxUkraine безкоштовний (і завжди буде безкоштовним), ми не продаємо рекламу та не займаємось лобізмом. Щоб проводити більше досліджень, створювати нові впливові проекти та публікувати багато якісних статей, нам потрібні розумні люди і гроші. Люди є! Підтримай VoxUkraine. Разом ми зробимо більше! Підтримати VoxUkraine 0 TAGS Covid-19 Facebook вакцинація коронавірус пандемія соцмережі фактчек фейк Sorry, Comments are closed! Застереження Автори не є співробітниками, не консультують, не володіють акціями та не отримують фінансування від жодної компанії чи організації, яка б мала користь від цієї статті, а також жодним чином з ними не пов’язаний Новий Vox: VoxCheck НЕПРАВДА: Захворюваність на COVID-19 нижча там, де не вводять ніяких карантинних обмежень VoxCheck КОНСПІРОЛОГІЯ: CERN працює над секретними програмами та пов’язаний з дияволом VoxCheck БЕЗПІДСТАВНО: Кора дуба має лікувальні властивості

article_url: https://voxukraine.org/uk/fejk-nova-zelandiya-silomits-kidaye-v-tabori-lyudej-yaki-ne-hochut-testuvatisya-na-covid-19/