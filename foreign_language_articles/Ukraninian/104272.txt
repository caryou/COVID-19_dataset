VoxCheck ФЕЙК: Історик Андрій Фурсов розповідає про пандемію COVID-19 і про те, як зміниться світ після неї Частина інформації, наведена у відео, не відповідає дійсності 1140 , Липень 24, 2020 Лєна Шуліка, VoxUkraine Автор: Колектив авторів Перевірка фейків у рамках партнерства з Фейсбук На одному з YouTube каналів з’явилося відео, у якому російський історик Андрій Фурсов дає інтерв’ю про те, які виклики чекають на людство через коронавірусну хворобу. Крім власних міркувань з приводу майбутнього для різних країн після закінчення пандемії COVID-19, історик наводить також деякі «факти» про неї. Спростовуємо основні неправдиві твердження з відео. Теза 1: За несколько месяцев до эпидемии свиного гриппа, ВОЗ резко понизили критерии определения, что такое пандемия, чтобы ввести под пандемию свой грипп ВООЗ не дає чіткого визначення пандемії. Однак є опис, що таке пандемія, із якого можна тлумачити значення терміну. Пандемія — це епідемія, що охоплює більшість країн світу і/або поширюється у міжнародних масштабах, вражаючи значну кількість людей. Цей опис не змінювався щонайменше з кінця минулого століття. У випадку з вірусом свинячого грипу (А/H1N1) за рік його циркулювання у всьому світі померло від 150 000 до 575 000 людей. Теза 2: Мы в значительной степени имеем не столько эпидемию вируса, сколько психически наведенную эпидемию, вред от которой может быть значительно выше чем от, собственно, вируса COVID-19 – серйозне захворювання і при виникненні ускладнень потребує особливого лікування. У попередній тезі ми зазначили, що можна називати пандемією. 11 березня через те, що коронавірусна інфекція поширилася у світовому масштабі і кількість хворих сягнула понад 118 тисяч, ВООЗ оголосила пандемію. Станом на 22 липня у світі налічується понад 14,7 млн інфікованих та понад 612 тис. померлих внаслідок ускладнень, спричинених COVID-19. В Україні наразі підтверджено 60,9 тис. випадків COVID-19, із яких 1534 летальні. А на момент виходу відео (30 квітня) у світі було зафіксовано 3,09 млн випадків захворювання, із яких більше 217 тис летальні, а в Україні понад 10,4 тис. випадків COVID-19, із яких 261 смертей. Теза 3: Самоизоляция – это просто насмешка над здравым смыслом и нарушение конституционных прав Оскільки публікація про Росію, коментуємо у контексті російського законодавства. Права громадян РФ, у тому числі право на пересування, можна обмежити, якщо це необхідно, зокрема в цілях захисту здоров’я людини чи її оточуючих. Для цього необхідно слідувати визначеній конституційній процедурі. У громадськості є питання з приводу дотримання цієї процедури, тому є позови з приводу незаконності введення режиму самоізоляції. На деякі з позовів суди вже винесли рішення, визнаючи введення режиму самоізоляції таким, який відповідає законодавству (тут і тут). Самоізоляція передбачає, що людина, яка має симптоми COVID-19 чи потенційно контактувала з хворими на COVID-19, залишається вдома та не відвідує будь-які публічні місця, аби не заразити новою коронавірусною інфекцією інших людей. Так, самоізоляція допомогла стримати поширення коронавірусного захворювання. Це зокрема підтверджують дослідження, проведені за даними 129 країн світу. Наприклад, ранні і жорсткі обмежувальні заходи у Новій Зеландії (обмеження на публічні заходи і масові зібрання, роботу шкіл і підприємств, самоізоляція громадян вдома) дозволили знизити потенційний рівень летальності на близько 90% порівняно з ситуацією без обмежень. Тобто в Новій Зеландії показники летальності від COVID-19 могли би бути у 10 разів вищими за відсутності жорстких обмежувальних заходів. Теза 4: Система Medicare – это система, которая оставляет за порогом бедноту Програма медичного страхування Medicare, справді, не поширюється на американців з низьким рівнем доходу. Для цієї групи населення є інша програма – Medicaide. Тому твердження є маніпуляцією. Основна різниця між двома програмами полягає в тому, що Medicaid – це програма охорони здоров’я з надання допомоги для американців з низьким рівнем доходу незалежно від їх віку. Під неї зокрема підпадають вагітні жінки, батьки-одинаки неповнолітніх дітей, літні люди, люди з інвалідністю та діти до 18 років. Medicaid – це програма публічної допомоги, що базується в основному на фінансових потребах. Вона оплачується за рахунок державних коштів. Medicare, з іншого боку, є федеральною програмою медичного страхування, яка гарантує покриття медичних послуг особам віком від 65 років, а також людям з обмеженими можливостями. Medicare покриває деякі витрати на лікування і ліки, а також на перебування і лікування у лікарні, перебування у хоспісах тощо. Теза 5: Статистика количества заразившихся в регионах и странах, в которых есть самоизоляция и в которых ее нет, примерно одна и та же, за исключением Швеции Поширення вірусу і рівень його летальності залежить від численних факторів. Наприклад, від густоти населення та його мобільності, від частки пожилого населення в країні, від рівня соціального капіталу (що впливає на схильність людей дотримуватися правил карантину), від кліматичних умов чи соціальних норм, які впливають на активність взаємодії людей між собою, від швидкості введення обмежувальних заходів. Також, країни, які мають спроможні медичні системи могли застосовувати менш жорсткі обмежувальні заходи. Тому, некоректно просто порівнювати різні регіони чи країни, що вводили обмежувальні заходи чи ні. Такі порівняння потрібно робити «за інших рівних», тримаючи всі інші фактори сталими. Це роблять дослідники, які вивчають ефективність обмежувальних заходів, враховуючи вплив інших факторів. Ряд досліджень, у яких ця умова виконана, показують ефективність карантинних обмежень у стримуванні поширення нового коронавірусу та зниженні його летальності. В той же час, країни, такі як Італія чи Великобританія, що зазнавали значного поширення вірусу, але запізно вводили обмеження, отримали значні показники смертності. Теза 6: Если посмотреть статистику умерших в прошлом году и сейчас, я не думаю, что разница будет очень большой Для того щоб визначити, наскільки смертність під час пандемії відрізняється від смертності за попередні роки, дослідники використовують показник «надлишкової смертності». Ці цифри можуть також включати недорахованих жертв COVID-19 або смерті тих, хто не отримав необхідної допомоги через обмеження у зв’язку з пандемією. Під час спалаху пандемії, показники надлишкової смертності 24 країн Європи, значно перевищували середні значення попередніх років. Якщо дивитися у розрізі окремих країн, то, наприклад, у семи найбільш постраждалих регіонах Італії за перший місяць з початку спалаху COVID-19, показники щоденної смертності втричі перевищували «нормальні» середні показники смертності за попередні 5 років. Схожа тенденція спостерігалася у Великобританії, де у тижні пікової захворюваності на COVID-19, показники смертності більш, ніж вдвічі перевищували середні показники смертності за відповідні тижні попередніх 5 років. Детальну статистику надлишкової смертності країн Європи можна подивитися тут. Теза 7: Ни о каких вакцинах в ближайшие 5 лет речи быть не может. Поэтому если сейчас какая-то фирма вылезет и скажет: «А у нас есть вакцина от коронавируса», – то это явно будут либо жулики либо что-то еще похуже Процес розробки вакцини є достатньо складним, і будь-яка фірма не може просто так її випустити у маси. Для того щоб визначити, чи є вакцина ефективною і чи можна її використовувати, вона має пройти кілька етапів перевірок і випробовувань. Про те, як затверджують вакцини, ми вже писали зокрема тут. Крім цього для вироблення вакцини зазвичай потрібні роки, якщо не десятиліття. Однак більшість експертів вважають, що вакцина проти COVID-19, можливо, стане широко доступною до середини 2021 року, приблизно через 12-18 місяців після появи нового вірусу Sars-CoV-2. Так, наприклад, вакцина, американська фармакологічна компанія Moderna у разі успішних тестувань сподівається запустити свою вакцину на початку 2021 року. Німецька компанія BioNTech у співпраці з компанією Pfizer, що базується в Нью-Йорку, і китайським виробником ліків Fosun Pharma, очікує виготовлення понад 1,3 млрд доз вакцини до кінця 2021 року. Теза 8: Дистанционное образование нужно для упрощения и послабления образования, как такового, потому что управлять необразованными людьми значительно легче. В умовах пандемії COVID-19 дистанційна освіта є обґрунтованим рішенням у більшості країн. Вона дозволяє дотримуватися соціальної дистанції, яка у свою чергу зменшує поширення вірусу. Існують розрахунки, які вказують на те, що через дистанційну освіту середня успішність школярів може зменшуватися. Незважаючи на це, хоча навчальні результати можуть знижуватися, питання онлайн-освіти під час пандемії – це компроміс між результатами у навчанні і збереженими життями. VoxUkraine — унікальний контент, який варто читати. Підписуйтесь на нашу e-mail розсилку, читайте нас в Facebook і Twitter, дивіться актуальні відео на YouTube. Ми віримо, що слова мають силу, а ідеї – визначний вплив. VoxUkraine об’єднує найкращих економістів та допомагає їм доносити ідеї до десятків тисяч співвітчизників. Контент VoxUkraine безкоштовний (і завжди буде безкоштовним), ми не продаємо рекламу та не займаємось лобізмом. Щоб проводити більше досліджень, створювати нові впливові проекти та публікувати багато якісних статей, нам потрібні розумні люди і гроші. Люди є! Підтримай VoxUkraine. Разом ми зробимо більше! Підтримати VoxUkraine 0 TAGS Covid-19 Facebook коронавірус соцмережі фактчек фейк Sorry, Comments are closed! Застереження Автори не є співробітниками, не консультують, не володіють акціями та не отримують фінансування від жодної компанії чи організації, яка б мала користь від цієї статті, а також жодним чином з ними не пов’язаний Новий Vox: VoxCheck БЕЗПІДСТАВНО: Олія виноградних кісточок допомагає проти низки хвороб VoxCheck НЕПРАВДА: Захворюваність на COVID-19 нижча там, де не вводять ніяких карантинних обмежень VoxCheck КОНСПІРОЛОГІЯ: CERN працює над секретними програмами та пов’язаний з дияволом

article_url: https://voxukraine.org/uk/fejk-istorik-andrij-fursov-rozpovidaye-pro-pandemiyu-covid-19-i-pro-te-yak-zminitsya-svit-pislya-neyi/