VoxCheck ФЕЙК: Вакцина від штучного коронавірусу буде змінювати генетичний код людини – Рашид Буттар Коронавірус має природне походження, а РНК-вакцина не здатна змінювати геном людини 880 , Червень 17, 2020 Автор: Колектив авторів Перевірка фейків у рамках партнерства з Facebook У мережі поширюється інтерв’ю з Рашидом Буттаром, який розповідає про шкоду 5G, зміну генетичного коду вакцинами та штучний коронавірус. Спростовуємо основні неправдиві тези. Теза 1. Вакцина від коронавірусу буде змінювати генетичний код людини. Вакцина від нового коронавірусу розробляється як РНК-вакцина. РНК-вакцини стимулюють вироблення антитіл, що запускають імунну реакцію організму і зв’язують патоген. РНК компонент вакцини не взаємодіє з геномом людини і не здатен змінювати його. Теза 2. Хворі в США – це не справжні пацієнти і хворі люди, а актори, які грають ролі інфікованих коронавірусом і ніби-то помирають. Цьому немає жодного підтвердження. Теза 3. Маска пригнічує імунну систему людини, зменшує рівень кисню в організмі й робить більш вразливою не лише до нового коронавірусу, а й будь-яких вірусів та бактерій. Маска не робить людину більш вразливою до вірусів чи бактерій. Стан організму людини, коли вона не отримує достатню кількість кисню називається гіпоксією. Однак, носіння маски не зменшує доступ кисню до організму. Натомість, маски допомагають уповільнити поширення вірусу. Як правильно носити маски? Перед тим, як одягати маску потрібно продезінфікувати руки. Маска повинна щільно прилягати до обличчя та закривати рот та ніс. Не можна торкатись до маски руками. Якщо раптом торкнулись до маски – помийте руки. Змінювати маску потрібно кожні 2-3 години або коли вона стане вологою. Не можна повторно використовувати одноразові маски. Не забувайте мити руки після того, як зняли маску. Теза 4. 5G негативно впливає на імунну систему людей, від впливу 5G люди стають слабшими і швидше хворіють. ВООЗ повідомляє, що жодних негативних наслідків від впливу 5G на організм людей не було зафіксовано. Це підтвердили й дослідження Міжнародної комісії з захисту від випромінювання, яка визначає 5G-сигнал як безпечний. Його частота вимірюється десятками гігагерц (ГГц), тоді як допустима норма сягає 300 ГГц. Теза 5. Інститут Пірбрайта, власником якого є Білл Гейтс, володіє зразками коронавірусу. Оскільки зразок вірусу купити не можна, то він створений людиною. Інститут Пірбрайта з 2018 року має патент на використання коронавірусу, який вражає курей, однак дозволу на будь-які зразки чи складові нового коронавірусу SARS-CoV-2 такого патенту немає. Інститут спеціалізується на вивченні тваринних вірусів та захворювань і використовує ослаблену версію коронавірусу, що вражає птахів, для потенційного використання у якості вакцини. Про це незалежним фактчекерам з USA Today розповів представник Інституту. Коронавіруси – це ціла група вірусів. Коронавірусів у світі виявили майже пів сотні, 7 з них людські. Тому не дивно, що різні інститути, у тому числі й Інститут Пірбрайта, мають зразки різних типів коронавірусу і вивчають його. Наукові докази свідчать, що новий коронавірус SARS-CoV-2 має природне походження. В той час, як наукових доказів його штучного походження немає. Теза 6. Білл Гейтс хоче скоротити кількість населення Землі. У одному з виступів Білл Гейтс заявляв про важливість зниження темпів приросту населення, а не зменшення його кількості. У бідних країнах розміри родин і темпи приросту населення є значно вищими, ніж у розвинених. Через високу смертність (зокрема дитячу), відсутність якісних систем соціального захисту людей похилого віку і значну потребу у фізичній праці, жінки у бідних країнах народжують більше дітей. У такий спосіб люди збільшують ймовірність, що діти виживуть, будуть підтримувати батьків у старості і працюватимуть для забезпечення родини. Проблема в тому, що швидке зростання населення за відсутності достатніх темпів зростання економіки, веде до подальшого зниження добробуту. В той же час, підвищення рівня життя і зниження смертності в результаті вакцинації та широкого забезпечення медичними послугами, веде до зниження темпів приросту населення. Саме це Гейтс і має на увазі. Теза 7. У вакцинах від нового коронавірусу будуть чипи. Інформація про введення чипів через вакцинацію не підкріплена жодними доказами.Такі тези вже не раз спростовували іноземні незалежні фактчекери та світові ЗМІ. Походження цього фейку прослідковують із неправильного цитування Білла Гейтса. Відповідаючи на запитання користувачів на платформі «Reddit» про те, як зміниться бізнес через карантин, Гейтс написав: «Врешті-решт у нас можуть з’явитися цифрові сертифікати, які показуватимуть, хто одужав або пройшов тест. Або ж, коли з’явиться вакцина, хто її отримав». Згодом ЗМІ почали поширювати перекручене трактування його слів, вказуючи, що Білл Гейтс використовуватиме «мікрочипи», аби «боротися з коронавірусом». Теза 8. ВООЗ та уряди закликають зберігати дистанцію між людьми, оскільки для контролю за людьми з супутника після імплантації чипів потрібна дистанція для точності спостережень. У ВООЗ закликають зберігати соціальну дистанцію, щоб зменшити поширення вірусу. Жодних підтверджень тому, що у вакцинах будуть чипи, а за людьми будуть спостерігати з супутників – немає. VoxUkraine — унікальний контент, який варто читати. Підписуйтесь на нашу e-mail розсилку, читайте нас в Facebook і Twitter, дивіться актуальні відео на YouTube. Ми віримо, що слова мають силу, а ідеї – визначний вплив. VoxUkraine об’єднує найкращих економістів та допомагає їм доносити ідеї до десятків тисяч співвітчизників. Контент VoxUkraine безкоштовний (і завжди буде безкоштовним), ми не продаємо рекламу та не займаємось лобізмом. Щоб проводити більше досліджень, створювати нові впливові проекти та публікувати багато якісних статей, нам потрібні розумні люди і гроші. Люди є! Підтримай VoxUkraine. Разом ми зробимо більше! Підтримати VoxUkraine 0 TAGS Covid-19 Facebook коронавірус соцмережі фактчек фейк Sorry, Comments are closed! Застереження Автори не є співробітниками, не консультують, не володіють акціями та не отримують фінансування від жодної компанії чи організації, яка б мала користь від цієї статті, а також жодним чином з ними не пов’язаний Новий Vox: VoxCheck ФЕЙК: В Британії запроваджують соціальнодистанцюючі нашийники VoxCheck БЕЗПІДСТАВНО: Олія виноградних кісточок допомагає проти низки хвороб VoxCheck НЕПРАВДА: Захворюваність на COVID-19 нижча там, де не вводять ніяких карантинних обмежень

article_url: https://voxukraine.org/uk/fejk-vaktsina-vid-shtuchnogo-koronavirusu-bude-zminyuvati-genetichnij-kod-lyudini-rashid-buttar/