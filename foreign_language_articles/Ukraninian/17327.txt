VoxCheck ФЕЙК: У ветеранів армії США, які були вакциновані від малярії, народжувалися діти з інвалідністю Ця історія – вигадка, а затвердженої вакцини від малярії взагалі не існує 685 , Листопад 10, 2020 Автор: Колектив авторів Перевірка фейків у рамках партнерства з Facebook У мережі поширюють відео про можливу шкоду від вакцин і те, що діти щеплених від малярії ветеранів армії США нібито народжувались з інвалідністю. Далі спростовуємо основні хибні тези з відео. Хибна теза 1. У солдатів армії США, яких вакцинували від малярії, потім народжувалися діти з інвалідністю Наразі немає жодної затвердженої вакцини від малярії, що довела би свою ефективність. Близько 20 розробок вакцини на останніх стадіях клінічних випробувань мали певні обнадійливі результати, але жодна з них поки не була затверджена для масової імунізації. Немає свідчень, що військовослужбовці США брали участь у клінічних випробуваннях будь-якої з цих розробок під час своєї військової служби в Іраку або деінде. Можливо, мова йшла про медичний препарат «Ларіам» з діючою речовиною мефлохін, який застосовували з 1989 до 2009 років серед військовослужбовців США задля профілактики малярії. Проте військовослужбовці й ветерани, що скаржились на цей медичний препарат, не мали дітей з інвалідністю. Серед побічних ефектів були симптоми подібні до ПТСР (посттравматичного стресового розладу), і вчені та державні органи США досі досліджують це питання. 2001 року було опубліковано рандомізоване дослідження щодо появи побічних ефектів в учасників дослідження, які вживали «Ларіам». Щонайменше 67% учасників, що вживали «Ларіам», мали більше ніж один симптом, зокрема галюцинації та проблеми зі сном, і 6% потребували медичного втручання для подолання симптомів. Ще одне дослідження 2017 року порівняли розвиток негативних симптомів серед тих, хто вживав мефлохін, і тих, хто вживав інший препарат від малярії. Серед їхніх результатів був висновок, що ті, хто вживав мефлохін, мали вищу ймовірність мати негативні симптоми, зокрема тривожність. Рандомізоване дослідження – це тип експерименту, у якому його учасників випадковим чином ділять на групи: на одній проводять досліджуване втручання, а в іншій застосовують плацебо. Такі види дослідження є основою доказової медицини. Водночас, 2018 року ще одне дослідження американських дослідників здоров’я ветеранів і військовослужбовців пояснюють таку частоту випадків іншим фактором – інтенсивністю участі військовослужбовця в бойових діях. Дослідники зауважують, що немає підстав пов’язувати вживання «Ларіаму» з появою цих симптомів. Дослідження побічних ефектів від медичного препарату для профілактики малярії тривають. Однак, немає свідчень про народження у ветеранів дітей з інвалідністю і, тим паче, військовослужбовців не вакцинували від малярії. Хибна теза 2. Необхідність вакцинації від пневмококової інфекції, яку планують запроваджувати в Україні з 2021 року, не обґрунтована Заступник міністра охорони здоров’я Віктор Ляшко справді повідомляв, що МОЗ хоче розпочати імунізацію дітей від пневмококової інфекції з 2021 по 2023 роки. Однак некоректно казати, що обґрунтування проведення щеплення від пневмококової інфекції немає. Наприклад, у світі лише 2015 року від захворювань, спричинених пневмококовою інфекцією (зокрема менінгіт, отит, пневмонія тощо) загинуло 294 тис. дітей, молодших 5 років. Наукові дослідження свідчать, що вакцинація від пневмококової інфекції впродовж більше ніж 100 років призвела до успішного зменшення кількості захворювань, що спричиняє ця інфекція. Серед можливих поширених побічних ефектів вакцини в дітей виділяють почервоніння шкіри в місці вакцинації, роздратування чи незначне підвищення температури тіла. Утім, такі побічні ефекти є типовими та нормальними і проходять через кілька днів. Центр громадського здоров’я України зазначає, що вакцинуватися від пневмококової інфекції потрібно передусім дітям, оскільки ризик заразитися є найвищим у перші роки життя через недостатньо сформований природний імунітет. Хибна теза 3. Оперативний штаб, який рекомендував МОЗ запровадити щеплення від пневмококу, не має повноважень. Чиновники-бюрократи, а не лікарі зі стажем та освітою, вирішують, які щеплення потребують наші діти Саме фахівці з громадського здоров’я та імунізації і порекомендували МОЗ почати щеплення від пневмококу. Національна технічна група експертів з імунопрофілактики (НТГЕІ) – незалежний дорадчий орган МОЗ – рекомендувала розпочати програму вакцинації з 2022 року ще в червні цього року, а оперативний штаб МОЗ з протидії вакцинокерованим інфекціям затвердив таке рішення 31 липня. Цей оперативний штаб також складається, окрім міністра охорони здоров’я, головного санітарного лікаря, з низки епідеміологів, імунологів, експертів ЮНІСЕФ тощо. Хибна теза 4. Дитина може просто загинути від тієї кількості щеплень, які передбачені нині Національним календарем профілактичних щеплень Багато країн світу рекомендують здійснювати цілу низку щеплень дітям до 2 років, тому що смертність від цих захворювань є вищою серед дітей. Україна не вирізняється вищою кількістю вакцинацій порівняно з рештою країн. У Сполучених Штатах рекомендують здійснити 24 доз різних вакцин дитині від народження до 15 місяців. В українському Національному календарі щеплень (до початку вакцинування від пневмококової інфекції) рекомендовано менше доз – лише 17, хоча і від меншої кількості захворювань. Календар щеплень різних країн ЄС як для дітей, так і для дорослих можна подивитися тут. ВООЗ зазначає, що кількість дитячих смертей, що можуть бути віднесені безпосередньо до наслідків вакцинації настільки низька, що статистичний ризик смерті внаслідок вакцинації дуже важко оцінити. Наприклад, дослідження 2019 року японських лікарів, проведене внаслідок розтину тіл дітей, що померли незабаром після вакцинації від гемофільної бактерії (Haemophilus influenzae b), спростовує тезу, що щеплення стали причиною смерті. У малюків, які були вакциновані за тиждень до смерті, внаслідок гістологічних аналізів під час розтину тіла знайшли ознаки пневмонії або інших захворювань дихальних шляхів, а за такого стану зазвичай рекомендують не робити щеплення і почекати до одужання. Тому, не можна стверджувати, що саме щеплення стало причиною загибелі дітей. А від захворювань, яким можна запобігти через вакцинацію, померло дуже багато дітей. Наприклад, від кору з 2000 по 2018 роки, згідно з даними ЮНІСЕФ, померло близько 23 млн дітей. Хибна теза 5. Ад’юванти та інші консерванти у вакцинах, як-от тімеросал чи алюміній тощо, можуть нашкодити здоров’ю дитини Фейки про шкоду компонентів вакцин ми вже спростовували тут і тут. Різні сполуки й хімічні елементи – ад’юванти – використовують як компоненти, що підвищують імунну відповідь на антигени вакцини – таким є, наприклад, алюміній. Ад’юванти у вакцинах загалом є безпечними. Хоч алюмінієвий ад’ювант може викликати більш помітну локальну реакцію — почервоніння, набряк та біль у місці ін’єкції, або ж більше системних реакцій — лихоманку, озноб, біль у тілі, аніж вакцини без ад’юванту у складі. Однак крім цих побічних ефектів, вакцини з алюмінієвим ад’ювантом у складі безпечні: їх використовують уже понад 60 років, і зв’язку із будь-якими іншими побічними ефектами чи негативними наслідками їхнього застосування доведено не було. Тімеросал додають до вакцин, аби зупиняти ріст бактерій та грибків. Немає свідчень, що тимеросал, який є консервантом на основі ртуті, призводить до серйозних побічних реакцій, окрім почервоніння шкіри. Тімеросал не затримується в організмі довго, тому він не накопичується і не досягає шкідливих рівнів. Потрапивши в організм, він розкладається на етилову ртуть та тіосаліцилат, які легко виводяться. Немає жодних доказів шкоди від тімеросалу, окрім незначних побічних реакцій — почервоніння та набряку у місці ін’єкції. Звичайну ртуть не використовують як ад’ювант. Формальдегід у вакцинах застосовують у надзвичайно малих дозах, проте він також присутній у повітрі через вихлопні гази автомобілів або ж удома через пилюку. VoxUkraine — унікальний контент, який варто читати. Підписуйтесь на нашу e-mail розсилку, читайте нас в Facebook і Twitter, дивіться актуальні відео на YouTube. Ми віримо, що слова мають силу, а ідеї – визначний вплив. VoxUkraine об’єднує найкращих економістів та допомагає їм доносити ідеї до десятків тисяч співвітчизників. Контент VoxUkraine безкоштовний (і завжди буде безкоштовним), ми не продаємо рекламу та не займаємось лобізмом. Щоб проводити більше досліджень, створювати нові впливові проекти та публікувати багато якісних статей, нам потрібні розумні люди і гроші. Люди є! Підтримай VoxUkraine. Разом ми зробимо більше! Підтримати VoxUkraine 0 TAGS Covid-19 Facebook вакцинація коронавірус соцсети фактчек фейк Sorry, Comments are closed! Застереження Автори не є співробітниками, не консультують, не володіють акціями та не отримують фінансування від жодної компанії чи організації, яка б мала користь від цієї статті, а також жодним чином з ними не пов’язаний Новий Vox: VoxCheck НЕПРАВДА: Захворюваність на COVID-19 нижча там, де не вводять ніяких карантинних обмежень VoxCheck КОНСПІРОЛОГІЯ: CERN працює над секретними програмами та пов’язаний з дияволом VoxCheck БЕЗПІДСТАВНО: Кора дуба має лікувальні властивості

article_url: https://voxukraine.org/uk/fejk-u-veteraniv-armiyi-ssha-yaki-buli-vaktsinovani-vid-malyariyi-narodzhuvalisya-diti-z-invalidnistyu/