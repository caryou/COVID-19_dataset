VoxCheck НЕПРАВДА: Маски неефективні, карантин не має сенсу, пандемія пішла на спад – Ендрю Кауфман Маски і карантин – ефективні заходи проти коронавірусу, а пандемія досі стрімко поширюється 4155 , Серпень 25, 2020 Автор: Колектив авторів Перевірка фейків у рамках партнерства з Facebook У мережі поширюють інтерв’ю з лікарем Ендрю Кауфманом, де він розповідає, що маски неефективні та шкідливі, самоізоляція не має сенсу, пандемія вже пішла на спад, а в кінці взагалі каже, що коронавірусу насправді не існує. Ендрю Кауфмана, який називає себе «консультантом з природного зцілення», вже ловили на брехні незалежні фактчекери з Reuters. У інтерв’ю, яке вони перевірили, Кауфман стверджував, ніби вакцини від коронавірусу зроблять людей «генетично модифікованими організмами». Переважна більшість тез у відео – хибні. Спростовуємо основні з них. Немає наукових доказів, які свідчать про користь носіння масок. Більш того, носіння масок шкідливе з психологічної та фізичної точки зору (06:58-07:09; 11:54-12:04). Дослідження про позитивні наслідки носіння масок існують і ми вже писали про це раніше. Тези про шкоду масок ми теж вже неодноразово розвінчували. Амеш Адалья, співробітник Центру охорони здоров’я Хопкінса, зазначає, тільки носіння респіратора N95 може спричиняти складнощі з диханням у людей з респіраторними захворюваннями. А дослідження з Німеччини показало, що введення маскового режиму дозволило скоротити кількість інфікувань новим коронавірусом на близько 40%. Карантинні заходи – це домашній арешт (08:23-08:34). Карантин є необхідністю, яка підтвердила свою ефективність у багатьох країнах. Дослідження, у якому були зібрані дані 129 країн, виявило, що карантинні заходи підтвердили свою ефективність, і допомогли згладити «пандемічну криву» – статистичний графік, що допомагає визначити масштаби хвороби. У ньому показано, що введення жорсткого карантину в Новій Зеландії на показнику в декілька підтверджених випадків дозволило скоротити кількість заражень на близько 90%, порівняно з повною відсутністю будь-яких обмежень. Кількість заражень та інші дані свідчать, що вже все закінчилося (10:01-10:07). Це не так. 22 червня, коли було викладено оригінал інтерв’ю, у світі спостерігався приріст за день в 152 тисячі нових випадків захворювання. 9 серпня, коли було викладено переклад інтерв’ю, приріст випадків захворювання складав 273 тисячі. І станом на 21 серпня приріст випадків захворювання складає 263,6 тисяч. Якщо дивитися на динаміку приросту інфікованих SARS-CoV-2, згруповану по тижнях, приріст нових випадків не знижується, тому говорити, що все вже закінчилося некоректно. Коронавірус – це сезонний грип зі смертністю 0,1%. Так сказав доктор Фаучі (19:48-20:16). Це неправда. У статті доктор Фаучі каже, що за характером летальності COVID-19 ближчий до сезонного грипу, аніж до SARS або MERS, в яких летальність 9-10%, і 36% відповідно. І не заперечує факту, що летальність в COVID-19 більша ніж в грипу, і становить приблизно 2%. В той же час, остаточні висновки про летальність нового коронавірусу можна буде робити лише після закінчення пандемії. Документи, які говорять про існування SARS-CoV-2, неправдиві. Ніякого вірусу не було виявлено (21:14-21:26). Вірус SARS-CoV-2 існує, і входить до родини коронавірусів. Для наглядності, національний інститут алергії та інфекційних хвороб США публікував світлини з-під мікроскопу із зображенням нового коронавірусу SARS-CoV-2. Наразі вони є у відкритому доступі. VoxUkraine — унікальний контент, який варто читати. Підписуйтесь на нашу e-mail розсилку, читайте нас в Facebook і Twitter, дивіться актуальні відео на YouTube. Ми віримо, що слова мають силу, а ідеї – визначний вплив. VoxUkraine об’єднує найкращих економістів та допомагає їм доносити ідеї до десятків тисяч співвітчизників. Контент VoxUkraine безкоштовний (і завжди буде безкоштовним), ми не продаємо рекламу та не займаємось лобізмом. Щоб проводити більше досліджень, створювати нові впливові проекти та публікувати багато якісних статей, нам потрібні розумні люди і гроші. Люди є! Підтримай VoxUkraine. Разом ми зробимо більше! Підтримати VoxUkraine 0 TAGS Covid-19 Facebook коронавірус соцмережі фактчек фейк Sorry, Comments are closed! Застереження Автори не є співробітниками, не консультують, не володіють акціями та не отримують фінансування від жодної компанії чи організації, яка б мала користь від цієї статті, а також жодним чином з ними не пов’язаний Новий Vox: VoxCheck БЕЗПІДСТАВНО: Олія виноградних кісточок допомагає проти низки хвороб VoxCheck НЕПРАВДА: Захворюваність на COVID-19 нижча там, де не вводять ніяких карантинних обмежень VoxCheck КОНСПІРОЛОГІЯ: CERN працює над секретними програмами та пов’язаний з дияволом

article_url: https://voxukraine.org/uk/nepravda-maski-neefektivni-karantin-ne-maye-sensu-pandemiya-pishla-na-spad-endryu-kaufman/