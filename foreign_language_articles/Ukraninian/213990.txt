VoxCheck ФЕЙК: Антивірусні заходи призводять до самознищення та колективного самогубства Обмежувальні заходи необхідні, щоб стримати поширення епідемії 4798 , Травень 15, 2020 Лєна Шуліка, VoxUkraine Автор: Колектив авторів Перевірка фейків у рамках партнерства з Facebook Німецький професор Сухаріт Бхакді наполягає, що реакція політиків на коронавірус гротескна, абсурдна й дуже небезпечна. Нібито, 99,5% інфікованих коронавірусом перенесуть його безсимптомно або дуже легко, а от обмежувальні заходи – перебільшені і призведуть лише до краху економіки та зростання кількості самогубств. Основні тези з інтерв’ю цитує «Народний оглядач». Втім, аргументи професора хибні, а наведені статистичні дані не відповідають офіційним. Прогнозована смертність – 4, 5 чи навіть 6 відсотків – не змогла реалізуватися. У Південній Кореї врешті помер один відсоток пацієнтів, в Англії – 0,3%. По-перше, автор плутає поняття смертність та летальність. Смертність від COVID-19 розраховують як кількість смертей саме від COVID-19, поділених на 100 000 осіб (до них відносяться як інфікованих, так і не інфікованих SARS-Cov-2). У Південній Кореї ця цифра складає 0,5 на 100 тис. осіб (0,0005%), у Великобританії – 50 на 100 тис. осіб (0,05%). Прогнозів щодо смертності не робили, оскільки на цей показник впливає кількість населення у країні. Із однаковою кількістю смертей показник смертності у країні з меншою кількістю населення буде більшим і навпаки. Робили прогнози щодо летальності – це кількість смертей від хвороби, поділена на зареєстровані випадки. Летальність від коронавірусу ніколи не прогнозували на рівні 4-6%. Більшість оцінок коливається в межах 3%, зокрема ВООЗ казала про 3,4%. По-друге, станом на 26 березня (на дату публікації), летальність від коронавірусу у Південній Кореї становила 1,4%, а у Великій Британії – 4,8%. Проблема з вимірюванням летальності полягає у тому, що неможливо ідентифікувати всіх хворих – адже частина переносить вірус безсимптомно, а отже їх не включають до статистики інфікованих. Також, різниця в летальності між країнами може залежати від різниці в підходах до тестування. Наприклад, в Італії, на відміну від Німеччини, тестують на COVID людей, які вже померли, виявляючи таким чином більше померлих від COVIDу, яким, за інших умов, вказали б іншу причину смерті. Порівнювати цифри між країнами було б найбільш коректно лише при масовому тестуванні всього населення, а також при однакових підходах до тестування у різних країнах. Наразі, саме потенційна небезпека перевантаження системи охорони здоров’я через швидке неконтрольоване поширення інфекції є основою для жорстких карантинних заходів. Насправді летальність може бути ще нижчою, оскільки важко сказати, помер пацієнт від вірусу чи від поганого загального стану, від уже наявних хвороб, наприклад, астми чи пневмонії. Країни мають алгоритми визначення причини смерті. Наприклад, у США є рекомендації CDC. У свідоцтвах про смерть в США є кілька полів, у яких вказуються як безпосередня причина смерті (в першому полі), так і ускладнення. Covid-19 може вказуватися як безпосередня причина смерті у І полі, або ж як ускладнення у ІІ чи ІІІ. Головне, при заповненні документу дотримуватись причинно-наслідкових зв’язків. Якщо людина мала супутнє хронічне захворювання, то Covid-19 – це обтяжуючий стан, а не безпосередня причина смерті. Тож, в країнах, де це враховано, наявна статистика щодо смертей від коронавірусу показує саме тих, хто помер від Covid-19, а не внаслідок супутніх хвороб. До того ж, з ряду причин, кількість смертей навпаки може бути недооцінена. Наприклад, у зв’язку з тим, що результати тестування на Covid-19 часто приходять вже після смерті пацієнта. Таким чином, статистика летальності збільшується вже пост-фактум. Або ж це може бути пов’язане з різницею у підходах до тестування в різних країнах. Через недостатнє тестування, частина смертей внаслідок COVID-19 може бути віднесена до інших причин. Жахливе забруднення повітря. Північна Італія – це своєрідний Китай Європи. Легені місцевих жителів серйозно постраждали в останні десятиліття. Точний зв’язок між рівнем забрудненості повітря та ймовірністю захворіти на коронавірус, перенесли його у складній формі чи померти від нього – не доведена. Наявні дослідження на цю тему ще не пройшли наукове рецензування та редагування. Поки що зв’язок між забрудненням повітря і коронавірусом – це лише кореляція (грубо кажучи, співпадіння), а не причинно-наслідковий зв’язок. До того ж, навіть у випадку наявності зв’язку між забрудненням повітря та вразливістю до COVID-19, потрібно розглядати це «при інших рівних». Якщо за того ж рівня забруднення повітря, наявність коронавірусу спричиняє більше смертей, то проблема також у вірусі, а не лише у факторі забруднення. У більшості випадків симптоми захворювання мають лише літні люди. Надзвичайні заходи, що вживаються для запобігання подальшому поширенню вірусу – просто безглузді. 99,5% людей, які заразилися, не мають жодних симптомів хвороби або мають легкі симптоми. По-перше, 80% інфікованих, а не 99,5%, можуть переносити коронавірус у легкій чи безсимптомній формі. По-друге, інфіковані люди, які навіть можуть перенести захворювання із легкими симптомами, або взагалі безсимптомно, будуть заражати людей, які матимуть важкі прояви хвороби і потребуватимуть госпіталізації. Наслідком цього буде перевантаження системи охорони здоров’я і суттєве зростання рівня смертності навіть серед людей з відносно не важкими симптомами, які, втім, потребують медичного супроводу і, в тому числі від інших хвороб, не пов’язаних з COVID-19. Заяви Сухаріт Бхакді перевіряли у своїх фактчеках також німецький громадський мовник ZDF та австрійські фактчекери Mimikama. VoxUkraine — унікальний контент, який варто читати. Підписуйтесь на нашу e-mail розсилку, читайте нас в Facebook і Twitter, дивіться актуальні відео на YouTube. Ми віримо, що слова мають силу, а ідеї – визначний вплив. VoxUkraine об’єднує найкращих економістів та допомагає їм доносити ідеї до десятків тисяч співвітчизників. Контент VoxUkraine безкоштовний (і завжди буде безкоштовним), ми не продаємо рекламу та не займаємось лобізмом. Щоб проводити більше досліджень, створювати нові впливові проекти та публікувати багато якісних статей, нам потрібні розумні люди і гроші. Люди є! Підтримай VoxUkraine. Разом ми зробимо більше! Підтримати VoxUkraine 0 TAGS Covid-19 Facebook коронавірус соцмережі фактчек фейк Sorry, Comments are closed! Застереження Автори не є співробітниками, не консультують, не володіють акціями та не отримують фінансування від жодної компанії чи організації, яка б мала користь від цієї статті, а також жодним чином з ними не пов’язаний Новий Vox: VoxCheck ФЕЙК: В Британії запроваджують соціальнодистанцюючі нашийники VoxCheck БЕЗПІДСТАВНО: Олія виноградних кісточок допомагає проти низки хвороб VoxCheck НЕПРАВДА: Захворюваність на COVID-19 нижча там, де не вводять ніяких карантинних обмежень

article_url: https://voxukraine.org/uk/fejk-antivirusni-zahodi-prizvodyat-do-samoznishhennya-ta-kolektivnogo-samogubstva/