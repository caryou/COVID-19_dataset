VoxCheck ФЕЙК: Пандемія – це вистава, вакцина нам не потрібна, а коронавірус був завжди Ні, пандемія реальна, вакцина потрібна, є різні види коронавірусів, а SARS-CoV-2 виявили нещодавно 4380 , Червень 13, 2020 Автор: Колектив авторів Перевірка фейків у рамках партнерства з Facebook. У цьому відео громадського діяча Остапа Стахіва Рамін Іманов, якого представляють як доктора медичних наук та професора Каролінського Інституту в Швеції, наводить багато хибних тез про новий коронавірус. Спростовуємо основні з них. Теза 1: «Это уже 7-й вид коронавируса. Вот этот вид будет по всему миру лететь, все заболеют, все переболеют и все». Коронавірусів у світі виявили майже пів сотні — 7 із них дійсно людські. Перший із них описали в 1965 році, а нинішній SARS-CoV-2 став сьомим. Попри те, що більшість інфікованих можуть переносити COVID-19 із легкими симптомами чи безсимптомно, масове поширення вірусу за відсутності вакцини та ефективних ліків спричиняє значну кількість жертв. Наприклад, станом на дату публікації відео (26 травня) жертвами COVID-19 стали 343 тисячі осіб, а на дату публікацію цього матеріалу (13 червня) – понад 418 тисяч. До того ж існує можливість повторного зараження людей, які вже перехворіли COVID-19. Уникнути багатьох смертей та ускладнень під час хвороби допоможе вакцинація, оскільки забезпечити імунітет та стримати поширення вірусу зможе лише вакцина. Теза 2: «Вот один спектакль сделали с Италией: и гробы там были. Я с первого дня сказал, что там нет пандемии: такой пандемии вообще не может быть при коронавирусе» Пандемія — це епідемія, що відбувається по всьому світу або охоплює велику кількість території, перетинаючи державні кордони та вражаючи значну кількість людей. 11 березня через те, що COVID-19 поширився у світовому масштабі, ВООЗ оголосила пандемію. Стверджувати, що не може бути пандемії через коронавірус, немає сенсу. Під час спалаху коронавірусної інфекції в Італії за період з 20 лютого до 30 квітня зафіксували понад 28,5 тисяч смертей від COVID-19. Пік за кількістю смертей припав на 28 березня, коли за добу загинула 971 людина. Сьогодні в Італії підтверджено вже понад 34 тисячі смертей від COVID-19 за весь період після виявлення нового коронавірусу. Теза 3: «Говорят, что умирают от коронавируса. Да, могут умирать. До сих пор тоже умирали. В 2017 году в Украине была летальность от коронавируса в 2.5 раза больше, чем в 2019-2020 году». Порівнювати різні типи коронавірусів некоректно, адже вони мають різну дію на організм. Тобто SARS-CoV-2 — тяжкий гострий респіраторний синдром — варто порівнювати тільки з SARS-CoV 2002-2004 років, адже вони викликають схожі пошкодження в організмі. Решта коронавірусів – 229E, NL63, OC43 та HKU1 – це віруси, які можуть викликати звичайну застуду. Окремо статистика смертності за ними не ведеться. Теза 4: «В Украине нету других болезней? В апреле в Одесской области умерло 2800 человек от туберкулеза. Вот пандемия, вот эпидемия. А по коронавирусу не думаю, что есть такое» Хоча на туберкульоз і хворіє багато українців, статистика автора перебільшена. У березні 2020 року від туберкульозу по всій країні лікувалися 18788 людей, у квітні – 17849 людей, з них нових випадків було 1254. Відтак кількість хворих за місяць всього по всій країні зменшилася на 2193 – серед них і випадки одужання, і летальні. Тобто твердження про «2800 померлих від туберкульозу на Одещині» є неправдивим. Теза 5: «Был такой грипп – H5N1. Птичий грипп. Тогда было летальности 52,8%. Тогда не было зон риска по возрасту, и там болели и умирали и молодые, и в возрасте люди, и пожилые. Тогда даже это не було пандемией»   «H1N1. Летальности было 17%. Это называется свинной грипп. Тогда тоже не було пандемии, эпидемии, не було такого карантина» Відсоток летальності пташиного грипу становив приблизно 60% і був найвищим у віковій групі 10-19 років та 19-39 років. Більшість людей, хворих на грип H5N1, мали контакт із зараженою живою чи мертвою птицею. Люди старшого віку контактували з вірусом набагато менше, тому їхня частка серед інфікованих та загиблих менша. Старші люди загалом більш вразливі до хвороб, ніж молодші, тому не дивно, що при будь-якій епідемії є різниця у тяжкості перенесення захворювання між віковими групами. Від грипу H1N1 за понад рік загинуло 18,5 тисяч осіб, і він поширився на території 214 країн. Насправді тоді ВООЗ теж оголошувала пандемію, а деякі країни запроваджували карантинні заходи. Про летальність від H1N1 говорити складно, оскільки цифри варіюються від менше 1 до більше 10 000 смертей на 100 000 випадків або інфекцій. Теза 6: «Передающиеся воздушно-капельным путем вирусы невозможно остановить…. Карантин – неправильна мера правительства. Они сделали самоизоляцию, люди вышли, опять начнут болеть, и будут болеть еще больше. А если бы как в Швеции, например: они не сделали карантин. У них заболеваний в 4 раза меньше, чем в 2017 году» Мета карантину — не зупинення, а сповільнення розповсюдження вірусу, щоб підготувати медичну систему і згладити пік захворювання. Щодо Швеції, то там обмежувальні заходи були менш суворими, ніж в інших європейських країнах. Утім, Андерс Тагнел, інфекціоніст, який відіграє ключову роль у координації шведської відповіді на COVID-19, визнав, що з сьогоднішніми знаннями про хворобу Швеція запроваджувала би обмеження, що були б чимось середнім між тими, що діяли у них, та тими, що діяли в інших країнах світу. Станом на дату публікації посту, 26 травня 2020, у Швеції захворіли на COVID-19 33843 особи і померли від нього загалом 4029 особи. Однак незрозуміло, із яким захворюванням спікер порівнює новий коронавірус. Спалахів інших типів коронавірусів в 2017 році в Швеції зафіксовано не було. Теза 7: «Если вируса один микрон невидимый, то какая маска вас защитит? ВООЗ дала рекомендацию, что здоровые люди не должны носить маску. Во-первых, один микрон пройдет через эту маску»   «Когда мы дышим через маску, то микробы входят через нее, но не выходят обратно, они там удваиваются-утраиваются. Идет сбой иммунной системы, и развивается только больше болезней: ротовой полости, ЖКТ, аутоиммунные заболевания. Вот что дает нам маска» На дату публікації цього відео у ВООЗ дійсно стверджували, що немає належних доказів того, що маски запобігають зараженню респіраторними вірусами, в тому числі COVID-19. Тож організація радила носити маски хворим і тим, хто за ними доглядає, проте не вбачала сенсу використовувати їх здоровим людям. Довідково. Нещодавно ВООЗ змінила свої рекомендації. Тепер вона радить урядам заохочувати усіх громадян носити маски в людних місцях, оскільки з’явилися докази, що маска може вберегти від зараження здорову людину. Однак лише носіння маски недостатньо: важливо також дотримуватися соціальної дистанції та решти заходів безпеки, аби запобігти зараженню новим коронавірусом. Утім негативний вплив масок на здоров’я, про який говорить спікер, перебільшений. За умови правильного використання вони не наносять шкоди. Це ми вже пояснювали у попередньому матеріалі. Теза 8: «1,5 метра, 2 метра, 5 метров – оно не защищает. Я поговорил со своими друзьями-вирусологами. Вирус в воздухе сам себя блокирует. И когда подходит его время, то сам себя разблокирует и ходит» ВООЗ радить дотримуватися дистанції принаймні в 1 метр, аби коли заражена людина говорила, чхала або кашляла, ви не вдихнули краплини рідини, в яких міститься вірус COVID-19. Також заразитися можна, якщо торкатися забруднених поверхонь, на які до цього потрапив вірус, а потім — слизових оболонок носа, рота чи очей. Існують дослідження про те, що найменші краплі, які виділяються із рота та носа зараженої людини під час кашлю або чхання, можуть залишатися у повітрі та жити ще певний час. Деякі з цих досліджень не пройшли рецензування, тому точно стверджувати, що новий коронавірус здатен «заблокуватися» чи «вивільнитися» поки не можна. Теза 9: «Когда первый коронавирус вышел, ⅓ населения от этого умерла. Потом иммунитет осознал его, иммунитет узнал, что это такое и начал бороться с ним. Никакой вакцины, никакой прививки не будет» Перший коронавірус 229E описали в 1965 році, проте майже паралельно відкрили ще один вид коронавірусу — OC43. Точно незрозуміло, який із них мав на увазі Рамін Іманов, проте обидва коронавіруси були досить безпечними для людини: викликали помірні симптоми та не потребували спеціальних ліків. Про те, чому для зупинення поширення Covid-19 потрібна вакцина, ми уже писали і в цьому, і в інших матеріалах. Масова вакцинація допомогла ліквідувати або зупинити поширення багатьох захворювань (таких як кір, туберкульоз, поліомієліт тощо), які раніше призводили до численних жертв в усьому світі. У той час як країни з низьким рівнем вакцинації час від часу переживають нові спалахи цих хвороб. Хоча більшість інфікованих можуть переносити захворювання з легкими симптомами чи безсимптомно, масове поширення вірусу за відсутності вакцини та ефективних засобів лікування спричиняє значну кількість жертв. Наприклад, станом на 26 травня (дату відео), від COVID-19 у світі померло понад 343 тисяч осіб. До того ж існує можливість повторного зараження людей, які вже перехворіли COVID-19. У той же час вакцина здатна забезпечити стійкий імунітет від нового коронавірусу і стримати його поширення. Мільйони вилікувалися без вакцин, але сотні тисяч і померли. Вакцинація допоможе уникнути багатьох смертей та ускладнень під час хвороб. Теза 10: «В 2016 году в Америке в Университете Каролина ученые начали разрабатывать вакцину от SARS-коронавируса, и вот только изобрели в 2020 году. Но коронавирусы мутируют. Как вы будете изобретать эту вакцину?» Вакцині від коронавірусу SARS-CoV дійсно розробляли в цей період. Утім, вона досі не готова. Але, по-перше, коронавіруси — це група вірусів зі схожою хімічною структурою. Тож SARS-CoV-2 (він же «новий коронавірус») і SARS-CoV («атипова пневмонія» 2002-2004 років) — це різні віруси, а не мутація одного вірусу. По-друге, мутації для вірусів — це звичайний процес. І у більшості випадків вони непомітні та не мають впливу на характеристики вірусу. Внаслідок еволюції вірус може отримати стійкість до вакцини, однак цей процес часто займає багато років. Багато вакцин проти вірусів РНК (яким є і SARS-CoV-2), а саме жовтої лихоманки, кору та свинки, були розроблені протягом 30-х – 70-х років минулого століття, і вони все ще мають високу ефективність. Ці віруси мутують так само швидко чи навіть швидше, ніж коронавіруси. Два найбільш поширені штами SARS-CoV-2 «S» та «L» на 99,993% однакові, а різниця між ними полягає лише в двох мутаціях. Тому дуже ймовірно, що будь-яка вакцина, призначена для одного штаму коронавірусу, захистить проти іншого. Теза 11: «Если вы, врачи, говорите, что в ПЛР есть ложно-отрицательный и ложно-положительный результаты. Вы ложно лечите людей с Covid-19?»   «Нету никаких тестов, нету никаких анализов на Covid-19. Да, можно делать общий анализ крови, посмотреть там лейкоциты, тромбоциты, и по признакам лечить человека» Ми вже писали про те, що ПЛР-тести виявляють новий коронавірус і що ПЛР-тестування є більш надійним, ніж експрес-тестування, яке виявляє лише непрямі ознаки вірусу. Сьогодні в Україні доступний уже і третій види тестів — ІФА. ІФА-тестування допомагає визначити комплекс «антиген – антитіло», який виробляється, коли організм уже уражений вірусом. Для нього беруть кров з вени та визначають наявність імуноглобулінів. ІФА-тести дозволяють розвантажити систему діагностування коронавірусу, однак обов’язковим для встановлення діагнозу залишається виключно результат ПЛР. Загальний аналіз крові не може встановити, що в людини Covid-19. Теза 12: «Если ИВЛ так помогает, то зачем вы закрываете все эти парки? ИВЛ же оксиген дает, больше ничего не дает. Пусть люди выйдут и дышат оксигеном» Попри те, що парки та сквери на період карантину в Україні закривали не для впливу на епідеміологічну ситуацію, а заради психологічного ефекту в людей (про це зізнався у своєму інтерв’ю головний санітарний лікар Віктор Ляшко), прогулянка не замінить апарат штучної вентиляції легень. ШВЛ необхідна, коли людина не може сама зробити вдих, адже принцип роботи апарату полягає у тому, що він створює тиск і таким чином вдавлює дихальну суміш у легені. Тобто апарат потрібен не для збільшенню кількості кисню, а для штучної його подачі. VoxUkraine — унікальний контент, який варто читати. Підписуйтесь на нашу e-mail розсилку, читайте нас в Facebook і Twitter, дивіться актуальні відео на YouTube. Ми віримо, що слова мають силу, а ідеї – визначний вплив. VoxUkraine об’єднує найкращих економістів та допомагає їм доносити ідеї до десятків тисяч співвітчизників. Контент VoxUkraine безкоштовний (і завжди буде безкоштовним), ми не продаємо рекламу та не займаємось лобізмом. Щоб проводити більше досліджень, створювати нові впливові проекти та публікувати багато якісних статей, нам потрібні розумні люди і гроші. Люди є! Підтримай VoxUkraine. Разом ми зробимо більше! Підтримати VoxUkraine 0 TAGS Covid-19 Facebook коронавірус соцмережі фактчек фейк Sorry, Comments are closed! Застереження Автори не є співробітниками, не консультують, не володіють акціями та не отримують фінансування від жодної компанії чи організації, яка б мала користь від цієї статті, а також жодним чином з ними не пов’язаний Новий Vox: VoxCheck БЕЗПІДСТАВНО: Олія виноградних кісточок допомагає проти низки хвороб VoxCheck НЕПРАВДА: Захворюваність на COVID-19 нижча там, де не вводять ніяких карантинних обмежень VoxCheck КОНСПІРОЛОГІЯ: CERN працює над секретними програмами та пов’язаний з дияволом

article_url: https://voxukraine.org/uk/fejk-pandemiya-tse-vistava-vaktsina-nam-ne-potribna-a-koronavirus-buv-zavzhdi/