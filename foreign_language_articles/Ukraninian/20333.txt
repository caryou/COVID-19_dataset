VoxCheck ФЕЙК: COVID-19 – звичайний грип, а коронавірусна пневмонія лікується легко й дешево Ні, COVID-19 небезпечніший за грип, а ефективні ліки від COVID-19 ще не розробили 5310 , Червень 10, 2020 Лєна Шуліка, VoxUkraine Автор: Колектив авторів Перевірка фейків у рамках партнерства з Facebook. У цьому відео громадський діяч Остап Стахів розповідає, що коронавірус не страшніший за грип, лікувати його легко й дуже дешево, і ми давно знаємо, як боротися із пневмонією, спричиненою COVID-19. Більшість тез у відео – хибні. Розбираємо кожну з них. Теза 1: «Доцент, лікар зі Львова Анатолій Невзгода повідомив, як лікувати коронавірус, якщо хтось на нього захворіє. Як лікувати одностороннє, двостороннє запалення  Це коштує копійки». Про те, що внутрішньовенні ін’єкції спирту, які пропонує Невзгода, не мають доведеної дії від нового коронавірусу, ми вже писали у попередньому матеріалі. Цей метод тестували лише на декількох людях, а загальний висновок автора не підтримує офіційна медицина. Більш того, метод не є клінічно випробуваним. Аналогічних або хоча б схожих порад не дає ані ВООЗ, ані Центр контролю захворювань США. Теза 2: «Медики ще при Радянському союзі під час Другої світової війни цей метод використовували, нічого нового немає» Посилатися на практики лікування хвороб у минулому без доведеної ефективності такого методу лікування зараз – недоречно. Наприклад, раніше від малярії та сифілісу лікували миш’яком, який є небезпечним для організму. Пневмонія, що спричиняється новим коронавірусом і захворювання COVID-19, відрізняється від інших видів пневмоній, оскільки її спричиняє не бактерія, як у більшості випадків запалень легень, а новий вірус. Наразі не існує вакцини та ефективних засобів лікування COVID-19. Деякі типи спиртових ін’єкцій практикують в Україні – від набряку легень вводять внутрішньовенно 33% розчин етилового спирту. А у світі – спиртові ін’єкції вибірково використовували для певних пацієнтів з печінковою недостатністю під час лікування раку, для яких не була доступна хіміотерапія. У той же час, пацієнти скаржилися на біль в місці введення спирту, жар та відчуття алкогольної інтоксикації. Теза 3: «Зараз влада українська бере зобов’язання від МВФ ліквідовувати школи, садочки, медзаклади та медпункти по селах, так звану “оптимізацію” робити». В умовах, за яких Україна отримає новий транш МВФ, дійсно йдеться про проведення реформи освіти після завершення кризи, у тому числі шляхом оптимізації шкільної мережі. Вона передбачає створення опорних шкіл та їхнє закриття у тих населених пунктах, де вони є малокомплектними. Мета реформи — забезпечити підвищення якості освіти, а не просто закрити школи. У рамках реформи, ефективнішим підходом вважається створення опорних шкіл з розширенням інвестицій у них та організацією перевезення школярів з віддалених населених пунктів. Оскільки фінансувати не оптимізовану мережу шкіл, у яких багато класів з низькою наповнюваністю та високою вартістю навчання одного учня, невигідно і неефективно. До того ж, така оптимізація в рамках реформи децентралізації триває уже не один рік. Щодо «ліквідації» медзакладів у сільській місцевості. Якщо Остап Стахів має на увазі етап медичної реформи, який стартував із 2020 року і в рамках якого заклади всіх рівнів медичної допомоги повинні були перейти на нову систему фінансування шляхом укладання договорів із НСЗУ, то лише лікарні, які не реорганізувалися і не підписали договір, більше не отримують фінансування із державного бюджету. Однак на фінансування малопотужних лікарень перерозподілили понад 900 млн грн, які пішли в регіони як субвенція. Крім того органи місцевого самоврядування можуть фінансувати комунальні заклади охорони здоров’я, зокрема в частині оновлення матеріально-технічної бази, капітального ремонту, підвищення оплати праці медичних працівників тощо. Твердження про фактичну ліквідацію медичних закладів є маніпулятивним. Теза 4: «Коронавірус – це один із видів грипу. Звичайний грип, і ми знаємо, як його лікувати» Про те, що коронавірус — це не звичайний грип, ми уже писали в попередніх матеріалах. По-перше, показник R0, який вказує, наскільки заразним є вірус, помітно вищий для нового коронавірусу, ніж для грипу: 1,4-2,5 проти 1,3 відповідно. По-друге, більш заразний вірус при відсутності вакцини та ефективних засобів лікування і профілактики схильний поширюватися масово і неконтрольовано, перетворюючи навіть маленький відсоток смертності на значну кількість жертв. Це й становить його основну небезпеку відносно звичайних спалахів грипу. Досі не існує вакцини або ліків від COVID-19, а лікарі у всьому світі застосовують симптоматичне лікування. Теза 5: «ПЛР та експрес-тести – “розводняк”, “сміття”, яке привезли з Китаю”   “Не знаю, чи хоч один тест показав комусь, що він реально хворий на коронавірус реально, тому що ті ПЛР-тести визначають “ендоцили”, а не коронавірус». Ми вже писали про те, що ПЛР-тести виявляють новий коронавірус і що ПЛР-тестування є більш надійним, ніж експрес-тестування, яке виявляє лише непрямі ознаки вірусу. Остап Стахів у цьому відео вживає термін «ендоцили». Ми сприймаємо це як обмовку, оскільки у попередньому відео, він говорив у тому ж контексті про ендосоми. Утім, під час ПЛР-тесту виявляють не ендосоми, а РНК-вірусу, тобто його генетичний матеріал. Ця методика дозволяє відрізнити коронавірус від інших вірусів. Тому ПЛР-тест буде позитивним для тих людей, в організмі яких присутній генетичний матеріал – РНК коронавірусу. Ендосоми тут ні до чого. Теза 6: «Коронавірус лікується легко, нічого тут страшного немає – звичайна пневмонія» Пневмонія і захворювання COVID-19, що спричиняється новим коронавірусом, відрізняється від звичайної. Більшість відомих типів пневмоній є бактеріальними, і вони лікуються антибіотиками, у той час як віруси антибіотиками не лікуються. Наразі ні вакцини проти нового коронавірусу, ні ефективних ліків від COVID-19 досі не існує, тому лікарі у всьому світі застосовують лише симптоматичне лікування. VoxUkraine — унікальний контент, який варто читати. Підписуйтесь на нашу e-mail розсилку, читайте нас в Facebook і Twitter, дивіться актуальні відео на YouTube. Ми віримо, що слова мають силу, а ідеї – визначний вплив. VoxUkraine об’єднує найкращих економістів та допомагає їм доносити ідеї до десятків тисяч співвітчизників. Контент VoxUkraine безкоштовний (і завжди буде безкоштовним), ми не продаємо рекламу та не займаємось лобізмом. Щоб проводити більше досліджень, створювати нові впливові проекти та публікувати багато якісних статей, нам потрібні розумні люди і гроші. Люди є! Підтримай VoxUkraine. Разом ми зробимо більше! Підтримати VoxUkraine 0 TAGS Covid-19 Facebook коронавірус соцмережі фактчек фейк Sorry, Comments are closed! Застереження Автори не є співробітниками, не консультують, не володіють акціями та не отримують фінансування від жодної компанії чи організації, яка б мала користь від цієї статті, а також жодним чином з ними не пов’язаний Новий Vox: VoxCheck БЕЗПІДСТАВНО: Олія виноградних кісточок допомагає проти низки хвороб VoxCheck НЕПРАВДА: Захворюваність на COVID-19 нижча там, де не вводять ніяких карантинних обмежень VoxCheck КОНСПІРОЛОГІЯ: CERN працює над секретними програмами та пов’язаний з дияволом

article_url: https://voxukraine.org/uk/fejk-covid-19-zvichajnij-grip-a-koronavirusna-pnevmoniya-likuyetsya-legko-j-deshevo/