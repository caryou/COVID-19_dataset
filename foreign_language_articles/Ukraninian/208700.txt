VoxCheck ФЕЙК: Небезпечність коронавірусу перебільшена у 20-35 разів Автор посилається на нерецензоване дослідження і маніпулює його висновками 3070 , Червень 17, 2020 Лєна Шуліка, VoxUkraine Автор: Колектив авторів Перевірка фейків у рамках партнерства з Facebook. У цьому матеріалі автор Ігор Каганець посилається на нерепрезентативне дослідження в одному з округів США, яке, до того ж, не пройшло процес рецензування, внаслідок чого не може вважатися науково підтвердженим. Окрім цього, у тексті оминаються коментарі експертів із протилежною точкою зору, наведені в оригіналі статті для балансу. Спростовуємо неправдиві та маніпулятивні тези. «Офіційним рівнем смертності від коронавірусу в США вважається 4,1%, але дослідники Стенфорда заявили, що він становить всього від 0,12% до 0,2%, що менше сезонного грипу. Дослідження показало, що коронавірус SARS-CoV-2 потенційно набагато менш смертоносний для всієї популяції, ніж вважалося спочатку» Інші дослідники у тій же статті поставили під сумнів репрезентативність дослідження для решти США, оскільки воно було проведене виключно серед жителів графства Санта-Клара. Оскільки новий коронавірус може бути більше чи менше поширений у різних регіонах, нерепрезентативне дослідження не дає надійних висновків щодо показників смертності. «Виходячи з кількості людей, які вже мають антитіла, ймовірно, що на початку квітня в окрузі Санта-Клара було заражено від 48000 до 81000 людей. Тобто людей з уже сформованим імунітетом виявилося у 40–70 разів більше» Досі немає жодних досліджень, які свідчать про те, що наявність антитіл до SARS-CoV-2 надає людині імунітет проти повторного зараження. Тому поки неможливо говорити про сформований імунітет у тих, хто переніс COVID-19. «Згідно з даним дослідженням, наближення до колективного імунітету відбувається швидше, ніж очікувалося» Цю цитату з оригінальної статті вирвано із контексту та неточно перекладено. The Guardain пише, що “дехто інтерпретує результати цього дослідження як доказ того, що ми наближаємося до колективного імунітету”. І одразу зазначається, що інші науковці, які не брали участь у дослідженні, закликають не робити поспішних висновків на основі лише одного дослідження. І навіть якщо взяти до уваги ці результати, то виходить, що всього приблизно 2,5-4,2% усього населення округу Санта-Клара має антитіла до нового коронавірусу. У той час поняття “колективний імунітет” передбачає, що імунітет до захворювання повинен бути у 70-90% населення. Хоча знову ж таки, у випадку COVID-19 наявність антитіл не означає, що людина не може захворіти повторно. «99,5% людей, які заразилися коронавірусом, не мають жодних симптомів хвороби або мають легкі симптоми» У цій тезі автор посилається на думку німецького професора Сухаріта Бхакді. На основі яких досліджень професор дійшов такого висновку — невідомо, однак у ВООЗ говорили про 80% хворих, які переносять COVID-19 без ускладнень та не потребують госпіталізації. Водночас деякі дослідження свідчать про те, що заразитися новим коронавірусом можна і від людини, яка переносить COVID-19 безсимптомно. У той же час у будь-кого із заражених можуть розвинутися важкі симптоми та ускладнення. «Дослідження підтверджує думку, що коронавірусна паніка і карантин не мали об’єктивних підстав» Оскільки дослідження не є репрезентативним і поки що не пройшло процес наукового рецензування, воно не підтверджує думку про безпідставність карантину. Інше дослідження, проведене за даними 129 країн світу, доводить: обмежувальні заходи показали високу ефективність у стримуванні поширення коронавірусу та зменшенні кількості смертей. Ефект від карантинних обмежень виявився більшим у країнах, де вони були введені швидше. Наприклад, ранні та жорсткі обмежувальні заходи у Новій Зеландії (обмеження на публічні заходи й масові зібрання, роботу шкіл і підприємств, вихід на вулицю без нагальної потреби), які були введені, коли в країні були лише одиничні випадки захворювання, дозволили знизити потенційний рівень летальності приблизно на 90%. Іншими словами, у Новій Зеландії, показники летальності від COVID-19 могли би бути у 10 разів вищими за відсутності жорстких обмежувальних заходів. VoxUkraine — унікальний контент, який варто читати. Підписуйтесь на нашу e-mail розсилку, читайте нас в Facebook і Twitter, дивіться актуальні відео на YouTube. Ми віримо, що слова мають силу, а ідеї – визначний вплив. VoxUkraine об’єднує найкращих економістів та допомагає їм доносити ідеї до десятків тисяч співвітчизників. Контент VoxUkraine безкоштовний (і завжди буде безкоштовним), ми не продаємо рекламу та не займаємось лобізмом. Щоб проводити більше досліджень, створювати нові впливові проекти та публікувати багато якісних статей, нам потрібні розумні люди і гроші. Люди є! Підтримай VoxUkraine. Разом ми зробимо більше! Підтримати VoxUkraine 0 TAGS Covid-19 Facebook коронавірус соцмережі фактчек фейк Sorry, Comments are closed! Застереження Автори не є співробітниками, не консультують, не володіють акціями та не отримують фінансування від жодної компанії чи організації, яка б мала користь від цієї статті, а також жодним чином з ними не пов’язаний Новий Vox: VoxCheck ФЕЙК: В Британії запроваджують соціальнодистанцюючі нашийники VoxCheck БЕЗПІДСТАВНО: Олія виноградних кісточок допомагає проти низки хвороб VoxCheck НЕПРАВДА: Захворюваність на COVID-19 нижча там, де не вводять ніяких карантинних обмежень

article_url: https://voxukraine.org/uk/fejk-nebezpechnist-koronavirusu-perebilshena-u-20-35-raziv/