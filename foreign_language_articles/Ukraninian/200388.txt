VoxCheck ФЕЙК: Маски шкодять здоров’ю та довкіллю і не впливають на поширення коронавірусу Маски допомагають уповільнити поширення вірусу і є безпечними при належній якості і правильному використанні 1905 , Серпень 8, 2020 Лєна Шуліка, VoxUkraine Автор: Колектив авторів Перевірка фейків у рамках партнерства з Фейсбук У мережі поширюється інформація про неефективність та марність масок під час боротьби з вірусом. Наводяться твердження, що вони начебто наносять серйозну шкоду здоров’ю людей та довкіллю. Крім цього у дописі зазначається, що вимога носіння масок в Україні є цілковито незаконною. Утім це не так. Нижче наводимо спростування даних тез. Безпечне носіння масок запобігає розповсюдженню коронавіруса Дослідження з Німеччини показало, що носіння масок дозволяє уникнути близько 40% інфікувань новим коронавірусом. Інше дослідження також доводить, що носіння маски допомагає зменшити ризик зараження. А в цьому дослідженні роблять висновок, що носіння масок у публічних місцях є найефективнішим засобом запобігання передачі коронавірусу від людини до людини. Автор одного з дописів посилається на дослідження, яке ставить під сумнів доцільність використання масок. Основні акценти дослідження – ілюзія безпеки та відсутність доказів ефекту масок (що не означає відсутність ефекту, а лише відсутність доказів з погляду цього конкретного дослідження!). Щодо першого – неправильне використання масок може збільшити ризик зараження, наприклад, вологі маски стають пористими і більше не захищають. Через це застерігають, що носіння масок без дотримання правил щодо їх носіння створює ілюзію безпеки. Щоб забезпечити захист, маски потрібно носити правильно і систематично при контакті з іншими людьми. У ВООЗ надають рекомендації про безпечне носіння звичайних або тканинних масок: Перед тим, як одягати маску потрібно продезінфікувати руки. Маска повинна щільно прилягати до обличчя та закривати рот та ніс. Не можна торкатись до маски руками. Якщо раптом торкнулись до маски – помийте руки. Змінювати маску потрібно кожні 2-3 години або коли вона стане вологою. Не можна повторно використовувати одноразові маски. Не забувайте мити руки після того, як зняли маску. Носіння масок не спричиняє гіпоксію Тези про шкідливий вплив масок на організм людини ми вже спростовували тут, тут і тут. Так, зокрема, через носіння маски ми не вдихаємо вуглекислий газ, який щойно видихнули. Молекули діоксиду вуглецю є надто малими, а тому не затримуються на масці і проходять через неї, тому про гіпоксію (недоотримання організмом кисню) мови бути не може. Немає і жодних підтверджень тому, що маски пригнічують імунну систему. Використані маски – додаткове сміття, але це вимушений крок Маски дійсно можуть наносити шкоду довкіллю. У Великобританії підрахували, що, якщо все населення країни почне користуватися одноразовими масками щодня, це може створити значну небезпеку для навколишнього середовища – 128 000 тонн непереробних пластикових відходів, із яких 66 000 тонн забруднених масок та 57 000 тонн пластикових упаковок від масок. Саме тому стверджують, що за умов обов’язкового носіння масок, населення повинно носити маски багаторазового використання, а не одноразові. Вимога носіння масок – законна В Україні, згідно з Постановою КМУ, на період дії карантину забороняється перебування в громадських будинках і спорудах, громадському транспорті без вдягнутих засобів індивідуального захисту, зокрема респіраторів або захисних масок, що закривають ніс та рот, у тому числі виготовлених самостійно. До того ж, МОЗ також надає рекомендації щодо носіння масок у громадських місцях, оскільки у зв’язку зі швидким розповсюдженням коронавірусної хвороби всі люди розглядаються як потенційно інфіковані. Людина може не знати, що є носієм вірусу. Натомість, маска запобігає можливому інфікуванню оточуючих. VoxUkraine — унікальний контент, який варто читати. Підписуйтесь на нашу e-mail розсилку, читайте нас в Facebook і Twitter, дивіться актуальні відео на YouTube. Ми віримо, що слова мають силу, а ідеї – визначний вплив. VoxUkraine об’єднує найкращих економістів та допомагає їм доносити ідеї до десятків тисяч співвітчизників. Контент VoxUkraine безкоштовний (і завжди буде безкоштовним), ми не продаємо рекламу та не займаємось лобізмом. Щоб проводити більше досліджень, створювати нові впливові проекти та публікувати багато якісних статей, нам потрібні розумні люди і гроші. Люди є! Підтримай VoxUkraine. Разом ми зробимо більше! Підтримати VoxUkraine 0 TAGS Covid-19 Facebook коронавірус соцмережі фактчек фейк Sorry, Comments are closed! Застереження Автори не є співробітниками, не консультують, не володіють акціями та не отримують фінансування від жодної компанії чи організації, яка б мала користь від цієї статті, а також жодним чином з ними не пов’язаний Новий Vox: VoxCheck БЕЗПІДСТАВНО: Олія виноградних кісточок допомагає проти низки хвороб VoxCheck НЕПРАВДА: Захворюваність на COVID-19 нижча там, де не вводять ніяких карантинних обмежень VoxCheck КОНСПІРОЛОГІЯ: CERN працює над секретними програмами та пов’язаний з дияволом

article_url: https://voxukraine.org/uk/fejk-maski-shkodyat-zdorov-yu-ta-dovkillyu-i-ne-vplivayut-na-poshirennya-koronavirusu/