VoxCheck НЕПРАВДА: COVID-19 – звичайна хвороба, а маски неефективні і погіршують стан шкіри обличчя Коронавірус небезпечніший за звичні ГРЗ, а маски обмежують поширення вірусу і не шкодять людям 640 , Жовтень 16, 2020 Автор: Колектив авторів Перевірка фейків у рамках партнерства з Facebook У мережі поширюється інформація, що маски неефективні у захисті від COVID-19 і навіть шкідливі для здоров’я людини, оскільки викликають проблеми зі шкірою обличчя. Деякі користувачі також поділяють думку, що хвороба, викликана новим SARS-CoV-2 не є особливою і, тому, є сенс носити маски для обличчя тільки тим, хто боїться захворіти. Проте, усі ці твердження неправдиві або маніпулятивні. Хибна теза 1: Коронавірус не є особливою хворобою. Подібне неправдиве твердження ми вже спростовували тут. Коронавірус є набагато більш заразним, ніж звичайні віруси ГРЗ. Це підтверджує R0 – показник, який вказує, наскільки заразним є вірус. Наприклад, для грипу він складає 1,3; для нового коронавірусу – 1,4–5,7. Таким чином, більш заразний вірус при відсутності вакцини та ефективних засобів лікування і профілактики схильний поширюватися масово і неконтрольовано, перетворюючи навіть маленький відсоток смертності на значну кількість жертв, що й становить його основну небезпеку відносно звичайних спалахів ГРЗ (наприклад, сезонного грипу). Хибна теза 2: Уряди країн не звернулися до науковців за порадами для запобігання поширенню коронавірусу, а лише виконували вказівки ВООЗ. ВООЗ надає рекомендації і не має жодних адміністративних чи інституційних важелів для тиску. Рішення щодо того, застосовувати ці рекомендації чи ні, приймає уряд країни. Тому, існують неоднакові підходи у боротьбі з поширенням COVID-19. Варто зазначити, що рекомендації щодо стримування поширення пандемії, які надає ВООЗ ґрунтуються на наукових дослідженнях. Так, наприклад, 11-12 лютого 2020 року Організація проводила Глобальний форум наукових досліджень, на якому розробляли початковий план досліджень COVID-19 в якості орієнтира для спільної програми запобіганню поширенню коронавірусу. Хибна теза 3: Маски мають носити лише ті, хто боїться захворіти на коронавірус. Носіння масок є частиною комплексного пакету заходів з профілактики та контролю, які можуть обмежити поширення COVID-19, незалежно від наявності симптомів. Маски слід використовувати як для захисту здорових людей (при можливому контакті з інфікованою особою), так і для запобігання зараженню інших людей інфікованою особою. А оскільки ви чи ваш співрозмовник можуть перебувати на передсимптомній стадії хвороби чи бути безсимптомним носієм вірусу, маску варто носити при будь-якому контакті. Тому питання не в страху захворіти, а в бажанні запобігти інфікуванню. Хибна теза 4: Маски неефективні, бо захворіти на коронавірус можна навіть якщо всюди її носити. Маски ефективно запобігають розповсюдженню вірусів, і це підтверджують наукові дослідження. Проте для якомога більшої ефективності маску треба носити правильно. Як правильно носити маски? Перед тим, як одягати маску потрібно продезінфікувати руки. Маска повинна щільно прилягати до обличчя та закривати рот та ніс. Не можна торкатись до маски руками. Якщо раптом торкнулись до маски – помийте руки. Змінювати маску потрібно кожні 2-3 години або коли вона стане вологою. Не можна повторно використовувати одноразові маски. Не забувайте мити руки після того, як зняли маску. Хибна теза 5: Носіння масок для обличчя знижує імунітет, а захисний щиток – гостроту зору. ВООЗ стверджує, що носіння маски для обличчя є безпечним і насправді може захистити від інфікування новим коронавірусом. Твердження про негативний вплив носіння масок на імунітет людини є безпідставним. Про це ми писали тут. Ми не знайшли досліджень, які б вказували на те, що носіння захисних щитків знижує гостроту зору. Водночас, захисні щитки можуть впливати на чіткість бачення безпосередньо під час їхнього носіння. Хибна теза 6: Через носіння масок погіршується стан шкіри обличчя. Цей фейк вже був спростований нами і незалежними фактчекерами з Science Feedback. Наукові докази не підтверджують того, що носіння масок збільшує ризик зараження ротової порожнини та шкіри. У деяких випадках тривале носіння масок для обличчя може спричинити подразнення шкіри, але цього можна уникнути, якщо дотримуватись належних гігієнічних вказівок і правильно носити маски. Хибна теза 7: Під час носіння маски, віруси, які виділяються з організму з повітрям, що видихається, не можуть вийти назовні і концентруються у носових ходах, потрапляючи звідти у нюхові нерви і далі – в головний мозок. Немає доказів того, що носіння маски для обличчя збільшує ризик проникнення SARS-CoV-2 у мозок. Подібний фейк вже спростовували незалежні фактчекери з Associated Press. Якщо людина видихає вірус, вона вже заражена. Поширення інфекції організмом значною мірою визначатиметься тим, наскільки добре імунна система людини бореться з інфекцією, а не тим, чи вдихали вона частинки вірусу, які раніше видихала. VoxUkraine — унікальний контент, який варто читати. Підписуйтесь на нашу e-mail розсилку, читайте нас в Facebook і Twitter, дивіться актуальні відео на YouTube. Ми віримо, що слова мають силу, а ідеї – визначний вплив. VoxUkraine об’єднує найкращих економістів та допомагає їм доносити ідеї до десятків тисяч співвітчизників. Контент VoxUkraine безкоштовний (і завжди буде безкоштовним), ми не продаємо рекламу та не займаємось лобізмом. Щоб проводити більше досліджень, створювати нові впливові проекти та публікувати багато якісних статей, нам потрібні розумні люди і гроші. Люди є! Підтримай VoxUkraine. Разом ми зробимо більше! Підтримати VoxUkraine 0 TAGS Covid-19 Facebook коронавірус соцмережі фактчек фейк Sorry, Comments are closed! Застереження Автори не є співробітниками, не консультують, не володіють акціями та не отримують фінансування від жодної компанії чи організації, яка б мала користь від цієї статті, а також жодним чином з ними не пов’язаний Новий Vox: VoxCheck БЕЗПІДСТАВНО: Олія виноградних кісточок допомагає проти низки хвороб VoxCheck НЕПРАВДА: Захворюваність на COVID-19 нижча там, де не вводять ніяких карантинних обмежень VoxCheck КОНСПІРОЛОГІЯ: CERN працює над секретними програмами та пов’язаний з дияволом

article_url: https://voxukraine.org/uk/nepravda-covid-19-zvichajna-hvoroba-a-maski-neefektivni-i-pogirshuyut-stan-shkiri-oblichchya/