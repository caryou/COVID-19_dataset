VoxCheck НЕПРАВДА: Пандемію коронавірусу було ретельно сплановано Пандемію не планували 1330 , Серпень 21, 2020 Автор: Колектив авторів Перевірка фейків у рамках партнерства з Facebook У мережі поширюється інформація, що пандемія коронавірусу спланована. Для підтвердження цього автор наводить низку фактів та подій минулих років, але робить неправильні висновки. Спростовуємо основні неправдиві тези автора: Теза 1. У 2010 році у звіті Фонду Рокфеллера вперше згадують про пандемію коронавірусу. Цей фейк ми вже спростовували. Нагадаємо, що у звіті Фонду йдеться про грип, а не новий коронавірус. А описані сценарії – це припущення, а не плани. Теза 2: У 2012 в звіті Національної розвідувальної ради США було сказано про можливу появу нового вірусу до 2030-го року. У цьому звіті дійсно згадано про епідемію як про можливу загрозу для світової економіки. Проте автори використовують слово «патоген», при цьому не уточнюючи, який саме. Це може бути вірус, але також, наприклад, бактерія. Тому висновок про те, що йдеться про коронавірус, нічим не підтверджується. До того ж, бактерії та віруси постійно мутують, а ризики їхньої передачі людині зростають, зокрема через людське втручання у середовище дикої природи, тому ймовірність виникнення пандемії завжди існує. Теза 3: В 2015 Ральф Барік опублікував статтю про можливу траєкторію розповсюдження коронавірусу. Дійсно, в 2015-му році вчений Ральф Барік опублікував статтю на порталі Nature про розповсюдження коронавірусів. Проте, стаття стосувалася загалом сім’ї коронавірусів та можливостей їхньої передачі між видами, а не шляхів розповсюдження конкретного нового коронавірусу SARS-Cov-2. Коронавіруси – це ціла група вірусів. Їх об’єднує зовнішній вигляд – вони схожі на корону – та мають схожий хімічний склад. SARS-CoV-2 це новий штам вірусу, виявлений у 2019 році. Він спричиняє захворювання COVID-19. Теза 4: Під час події «Event 201» було відображено точний сценарій пандемії. Цей фейк ми теж спростували. Під час події «Event 201» у жовтні 2019 року моделювали спалах гіпотетичної пандемії, під час якої учасники гри стикалися із уявними проблемами, які теоретично можуть виникнути. Загалом такі тренування практикують далеко не вперше: наприклад, у 2018 році проводили моделювання Claude X, у 2005 — Atlantic Storm, а у 2001 році — Dark Winter. У Центрі безпеки охорони здоров’я імені Джона Гопкінса чітко зазначили, що вигадана пандемія не була прогнозом. У відповідь на велику кількість дезінформації про Event-201 вони заявили, що не передбачали реального спалаху нового коронавірусу. Теза 5: Білл Гейтс намагався змусити ВООЗ оголосити пандемію. Саме пандемія дозволяє вводити вакцину без попередніх випробувань. Рішення ВООЗ базуються на оперативних даних стосовно розповсюдження вірусу. Пандемія — це епідемія, що охоплює більшість країн світу і/або поширюється у міжнародних масштабах, вражаючи значну кількість людей. Враховуючи, що вірус почав стрімко поширюватись, а ліків та вакцини від COVID-19 немає досі, 11 березня, коли ВООЗ оголосила пандемію. Тоді було понад 118 тисяч підтверджених випадків захворювання та понад 4 тисячі смертей. А Білл Гейтс не має до цього жодного відношення. До того ж, пандемія не є підставою для введення неперевірених вакцин. Наразі над розробкою вакцини від SARS-CoV-2 працюють групи вчених з усього світу. Кожна з вакцин-кандидатів проходить усі необхідні етапи випробувань та перевірки на безпечність, які ми описували тут. Теза 6. Друга хвиля коронавірусу «запланована» на осінь. Нова хвиля коронавірусу не може бути запланованою, але може очікуватися через сезонність, що є типовою для вірусних і гострих респіраторних захворювань, до яких відноситься COVID-19. Більшість вчених, а також ВООЗ схиляються до думки, що вірус виник внаслідок природної мутації і перейшов до людей від тварин. Це підтверджують і новіші дослідження зразків нового коронавірусу. У ВООЗ тривалий час говорили, що очікують другу хвилю пандемії. Проте нещодавно в Організації заявили, що пандемія буде характеризуватися однією великою хвилею, оскільки вірус не має сезонності. VoxUkraine — унікальний контент, який варто читати. Підписуйтесь на нашу e-mail розсилку, читайте нас в Facebook і Twitter, дивіться актуальні відео на YouTube. Ми віримо, що слова мають силу, а ідеї – визначний вплив. VoxUkraine об’єднує найкращих економістів та допомагає їм доносити ідеї до десятків тисяч співвітчизників. Контент VoxUkraine безкоштовний (і завжди буде безкоштовним), ми не продаємо рекламу та не займаємось лобізмом. Щоб проводити більше досліджень, створювати нові впливові проекти та публікувати багато якісних статей, нам потрібні розумні люди і гроші. Люди є! Підтримай VoxUkraine. Разом ми зробимо більше! Підтримати VoxUkraine 0 TAGS Covid-19 Facebook коронавірус соцмережі фактчек фейк Sorry, Comments are closed! Застереження Автори не є співробітниками, не консультують, не володіють акціями та не отримують фінансування від жодної компанії чи організації, яка б мала користь від цієї статті, а також жодним чином з ними не пов’язаний Новий Vox: VoxCheck НЕПРАВДА: Захворюваність на COVID-19 нижча там, де не вводять ніяких карантинних обмежень VoxCheck КОНСПІРОЛОГІЯ: CERN працює над секретними програмами та пов’язаний з дияволом VoxCheck БЕЗПІДСТАВНО: Кора дуба має лікувальні властивості

article_url: https://voxukraine.org/uk/nepravda-pandemiyu-koronavirusu-bulo-retelno-splanovano/