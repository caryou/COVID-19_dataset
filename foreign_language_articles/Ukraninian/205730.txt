VoxCheck ФЕЙК: Пандемії COVID-19 не існує, а 5G отруює клітини організму – Девід Айк Інформація, наведена у відео, не містить підтверджень та переважно апелює до теорій змов 1367 , Серпень 6, 2020 Лєна Шуліка, VoxUkraine Автор: Колектив авторів Перевірка фейків у рамках партнерства з Фейсбук У мережі поширюється відео-інтерв’ю англійського письменника і лектора Девіда Айка, відомого як «професійний конспіролог». У ньому він розповідає, хто насправді управляє світом і кому потрібна пандемія COVID-19. Нижче спростовуємо неправдиві тези спікера. COVID-19 не існує. Пандемія нового коронавірусу реальна. Станом на 4 серпня у світі було підтверджено понад 18,1 млн випадків захворювання на COVID-19, з них понад 691 тис. — смертельні. Із легень людей брали генетичний матеріал, і коронавірус із нього ніколи не ізолювали. Вони почали діагностувати людей в Китаї по симптомах — ще до того, як почали тестувати. А симптоми можуть виникати із різних причин. Новий коронавірус китайські вчені ізолювали ще у січні — про це офіційно заявляв Китайський центр контролю та профілактики захворювань. Але перших хворих на невідому на той момент «вірусну пневмонію» дійсно діагностували по симптомах, оскільки на момент появи перших десятків заражених було невідомо, що є збудником спалаху. Говорити про тести на наявність цього збудника тим паче нелогічно. ПЛР не тестує на COVID-19, а тестує на генетичний матеріал людини (а не ізольований із нього коронавірус — ред.) із усім, що входить до його складу. І у вас позитивний результат на цей генетичний матеріал, а не COVID-19. Під час ПЛР-тесту виявляють РНК вірусу — його генетичний матеріал. Під час тестування проводиться стандартне ізолювання РНК за допомогою спеціальної речовини — тризолу. Цей реактив допомагає відділити саме РНК вірусу від усього іншого, що його оточує. І позитивний результат ПЛР-тесту — це позитивний результат на наявність в організмі вірусу SARS-CoV-2, який є збудником захворювання COVID-19. Схожі твердження ми уже спростовували раніше. Екзосоми, які виділяють отруєні клітини організму людини, та COVID-19 — це одне й те саме   Це реакція імунної системи. Клітина може бути отруєна через токсини, а може — через стрес та страх. А зараз, при режимі самоізоляції, стрес і страх по всьому світі   Вони взяли природний механізм реакції імунної системи людини на ядовиті клітини та перейменували його на COVID-19. Екзосоми та COVID-19 — це різні речі. COVID-19 — це хвороба, викликана вірусом SARS-CoV-2. А екзосоми — це позаклітинні везикули (клітинні органели), які беруть участь у міжклітинній комунікації: екзосоми переносять між клітинами нуклеїнові кислоти, протеїни, ліпіди. Тому якщо клітина інфікована вірусом, то її екзосоми можуть інфікувати інші клітини, переносячи компоненти вірусу — мікроРНК та білки. Екзосоми, справді, можуть виділятися внаслідок стресу. Утім, якщо організм не інфіковано новим коронавірусом, то його екзосоми не розповсюдять, незважаючи на рівні стресу. Кожному із симптомами, схожими на грип, тепер діагностують COVID-19. Ні, діагноз «COVID-19», збудником якого є вірус SARS-CoV-2, офіційно підтверджуються винятково ПЛР-тестуванням, яке виявляє наявність РНК вірусу в організмі. І попри те, що звичайний грип та COVID-19 мають деякі схожі симптоми, COVID-19 небезпечніший за грип. Детально про це ми писали тут. За офіційними даними італійських медичних органів, 99% людей, померлих від COVID-19, мали одну чи кілька інших проблем зі здоров’ям. Це просто: взяти людей, померлих від інших хвороб, та зарахувати їх як від COVID-19. Дійсно, у звіті італійських органів охорони здоров’я йшлося про це, однак у цій тезі Девід Айк маніпулює. Звіт не підтверджує тезу про те, що усіх людей, померлих від інших захворювань, зараховують до статистики смертності від коронавірусу. Це означає, що люди, які мали інші захворювання, загинули внаслідок ускладнень, спричинених саме COVID-19. Детальніше про це ми писали тут. Кількість смертей за окремими причинами смерті по Європі та конкретно по Сполученому Королівству не виросли, порівняно із минулим роком. Для порівняння, наскільки смертність під час пандемії відрізняється від смертності за попередні роки, дослідники використовують показник «надлишкової смертності». Ці цифри можуть також включати недорахованих жертв COVID-19 або смерті тих, хто не отримав необхідної допомоги через обмеження у зв’язку з пандемією. Під час спалаху пандемії показники надлишкової смертності 24 країн Європи значно перевищували середні значення попередніх років (в окремі тижні – у понад п’ять разів). А статистика надлишкової смертності у Великобританії була найвищою серед країн ЄС. ПЦР не визначає, скільки так званого вірусу у вашому організмі. А потрібна немала кількість, аби ви захворіли. Віруси розмножуються експоненціально: одна заражена клітина може створити сотні або тисячі своїх копій. Це означає, що якщо вірус потрапляє до організму і не знищується імунітетом, він може поширюватися організмом дуже швидко і навіть його малої початкової кількості може бути достатньо, щоб спричинити захворювання. Щодо нового коронавірусу, то зараз невідомо, скільки вірусу потрібно для зараження та розвитку клінічних ознак захворювання. Теоретично це може бути й мала доза. Лікарі та вчені із 41 країни писали листи та звернення із закликом зупинити поширення 5G, бо вона не проходила жодних тестувань впливу на здоров’я та психологію людей. У мережі насправді є схоже звернення. Однак у його тексті не наводиться жодних доказів негативного впливу 5G на здоров’я чи психологію людей, його автори не посилаються на експерименти чи дослідження, а лише висловлюють свої припущення. За своєю технологією 5G не відрізняється від попередніх поколінь радіочастотного зв’язку — 1G, 2G, 3G, 4G. Ми постійно оточені електромагнітним випромінюванням уже протягом багатьох років, і жодних негативних ефектів виявлено не було. 5G отруює клітини технологічними електромагнітними полями — клітини стають ядовитими. Вони виділяють екзосоми як імунну реакцію і дають позитивний тест на Covid-19. Ні, немає досліджень, які б доводили, що радіочастоти мережі 5G здатні «отруювати» клітини. Взагалі наразі немає жодних доказів того, що 5G негативно впливає на організм людини. До того ж під час ПЛР-тесту виявляють не екзосоми, а РНК-вірусу. Тому ПЛР-тест буде позитивним для тих людей, в організмі яких присутній генетичний матеріал – РНК коронавірусу. Взаємозв’язок між 5G і COVID-19 існує.   Ілон Маск запускає все більше і більше супутників, які випромінюють цю нескінченно руйнівну 5G енергію на Землю.   Якщо ми не зупинимо 5G, і він досягне потрібного їм рівня, життю людства, як ми його знали, прийде кінець. Доказів того, що 5G і коронавірус – взаємопов’язані, не існує. Зокрема COVID-19 поширюється і в країнах, що не мають 5G-покриття, що не узгоджується з цією теорією. VoxCheck вже спростовував фейки навколо технологій 5G (тут і тут). Компанія Ілона Маска Starlink планує запуcтити супутники, які будуть надавати послуги 5G та Wi-Fi по всій Землі. Але технологія 5G є безпечною для людей і не призводить до негативних наслідків. Це зокрема підтвердила ВООЗ, а також дослідження Міжнародної комісії з захисту від випромінювання. Тези про згубну дію сигналу 5G ми вже спростовували тут і тут. Більшість людей сидить під домашнім арештом, під цим фальшивим приводом, і тому немає масових зібрань, немає можливості протестувати. Самоізоляція є одним із методів боротьби з пандемією COVID-19. ВООЗ наполягає, щоб люди при перших проявах симптомів коронавірусу залишалися вдома і зверталися до лікарів. Під час виступу 25 березня голова ВООЗ Тедрос Гебреісус зазначав, що самоізоляція дозволила виграти час та зменшити тиск на систему охорони здоров’я. Дослідження за даними 129 країн світу підтверджують, що самоізоляція допомогла стримати поширення коронавірусного захворювання. Наприклад, ранні і жорсткі обмежувальні заходи у Новій Зеландії (обмеження на публічні заходи і масові зібрання, роботу шкіл і підприємств, самоізоляція громадян вдома) дозволили знизити потенційний рівень летальності на близько 90% порівняно з ситуацією без обмежень. Тобто в Новій Зеландії показники летальності від COVID-19 могли би бути у 10 разів вищими за відсутності жорстких обмежувальних заходів. У цій вакцині буде купа генетичного матеріалу, того що спровокує отруєння клітин, що спровокує виділення екзосом, які будуть: «О, коронавірус!». Але також в цій вакцині будуть нанотехнологічні мікрочіпи  , і вони будуть діяти в організмі людей, як наземна антена. Твердження про те, що з вакцинами в організм людини будуть вводитися мікрочіпи, нічим не підкріплене. Подібну інформацію вже спростовували іноземні незалежні фактчекери з Reuters, USA Today та AFP Fact Check. Щодо генетичного матеріалу, то наразі існують вакцини, які містять у собі послідовність ДНК-молекул. Окрім ДНК-вакцин проти COVID-19 існують ще й інші вакцини, зокрема на основі РНК. РНК-вакцини стимулюють вироблення антитіл, що запускають імунну реакцію організму і зв’язують патоген. РНК компонент вакцини не взаємодіє з геномом людини і не здатен змінювати його. Тезу про екзосоми ми коментували вище. Повторимо – екзосоми не є коронавірусом, хоча їх вірус може використовувати для розповсюдження організмом. Немає підстав стверджувати, що вакцини будуть провокувати отруєння клітин. До виходу на ринок вони проходять перевірку у декілька етапів, тому вважаються одними з найбезпечніших медичних препаратів, які ми використовуємо. Вакцинація є найбільш ефективним засобом боротьби з розповсюдженням ряду вірусних та інфекційних хвороб. Вакцини просуває Білл Гейтс і фінансує їх як ніхто на Землі, зокрема через організацію під назвою GAVI. Білл Гейтс і GAVI хочуть вакцинувати всіх. Ще вони хочуть ввести квантові татуювання у кожного вакцинованого, щоб вони могли визначати, вакцинована людина чи ні.   Кожна із 7 вакцин від COVID-19, про які зараз говорять, і які зараз розробляються, фінансується Біллом Гейтсом. Фонд Білла та Мелінди Гейтс справді фінансують проекти з розробки препаратів для імунізації, у тому числі і вакцини проти COVID-19. Фонд надає також фінансову підтримку Міжнародному альянсу з вакцинації GAVI та є одним з його ключових партнерів. Утім, немає жодних підстав вважати, що після появи вакцини кожного вакцинуватимуть примусово. Наразі у світі розробляється більше ніж 165 вакцин проти COVID-19. Із них 26 знаходяться на стадії клінічної оцінки (зокрема вакцини американської фармакологічної компанії Moderna, німецької компанії BioNTech у співпраці з компанією Pfizer, вакцина AstraZeneca з Оксфордського університету) і ще 139 інших вакцин на етапі доклінічної оцінки. Однак жодна з них напряму не фінансується Біллом Гейтса. ВООЗ повідомляє, що на даний момент 75 країн залучені у розробку вакцини проти COVID-19 і фінансують її із власних бюджетів, а 90 інших країн з низьким доходом отримують підтримку з благодійних внесків організації Gavi’s COVAX Advance Market Commitment (AMC). Щодо квантових татуювань, то дану технологію дійсно розробили дослідники Массачусетського технологічного інституту. Вона може дозволити одночасно з вакциною «записувати» на шкірі історію вакцинації квантовими точками. Вважають, що такий спосіб запису історії вакцинації стане в нагоді для ведення обліку вакцинації в африканських країнах, які розвиваються. У той же час це не означає, що квантові татуювання будуть вводитися примусово абсолютно всім людям. Білл Гейтс зі своїм фондом Білла і Мелінди Гейтс брав участь у події 201, яка була симуляцією пандемії коронавірусу за 6 тижнів до того, як громадськість дізналася про спалах вірусу у Китаї. Так само в симуляції пандемії коронавірусу брав участь Світовий економічний форум, із яким Гейтс тісно співпрацює, а також медична організація Джона Хопкінса в Америці. Ще там був Johson & Johnson, один із тих, хто розробляє вакцину в Америці. Ми вже неодноразово спростовували фейки навколо заходу Event 201 у жовтні 2019 року, зокрема тут і тут. Учасниками дійсно були ті, кого перелічує спікер. Крім того, на ньому були присутні провідні медичні працівники, керівники бізнесів та держав. Мета даного заходу полягала в імітації глобальної пандемії, однак, незважаючи на збіги, немає підстав вважати, що поточна пандемія коронавірусу безпосередньо пов’язана з «Event 201». Під час цих симуляцій жодного разу не прогнозували реальний спалах якогось інфекційного захворювання, а лише перевіряли, наскільки людство та різні інституції готові до боротьби із теоретично можливими пандеміями. Оскільки бактерії та віруси постійно мутують, а ризики їхньої передачі людині зростають, зокрема через людське втручання у середовище дикої природи, ймовірність виникнення пандемії завжди існує. Індустрії знищуються під час цієї ізоляції – ресторани та інше. І вони скоро зникнуть зовсім, тому що вони хочуть контролювати їжу. Якщо вони контролюють їжу, вони контролюють тебе. Якщо ти не робиш те, що тобі сказано, ти не отримаєш їжі. Пандемія COVID-19 дійсно впливає на світову харчову індустрію, і уряди країн закривають ресторани та бари, щоб уповільнити розповсюдження вірусу. Дотримання соціальної дистанції є ефективним методом для запобігання поширенню COVID-19, оскільки переважно новий коронавірус передається повітряно-крапельним шляхом від людини до людини. Однак навіть за умов закритих ресторанів та барів люди все ще можуть нормально і безпечно харчуватися, якісна їжа все одно виробляється та відправляється через доставку замовнику. Тому теза про те, що під час пандемії люди не мають можливості отримувати їжу, не відповідає дійсності. Крім цього ВООЗ надає рекомендації закладам харчової індустрії щодо дотримання запобіжних заходів та правил гігієни – наприклад, змінювати рукавички, користуватися дезінфікуючими засобами, регулярно мити руки, заохочувати відвідувачів використовувати безконтактні платежі. Наразі заклади громадського харчування вже відкрилися багато де через послаблення карантинних обмежень. Наприклад, у Великобританії паби та ресторани відкрилися 4 липня з умовою дотримання правил соціальної дистанції. В Україні у межах послаблення карантину з 10 червня влада дозволила відкрити свої зали кафе та ресторанам. Коли готівкові гроші зникнуть, у нас будуть цифрові гроші, і планується, що все буде на твоєму мікрочіпі – тоталітарне підкрадання. Технологія мікрочіпів може застосовуватися у майбутньому для заміни готівкових операцій. Замість системи мобільних платежів у смартфоні (наприклад Apple Pay чи Google Pay), люди, які матимуть чіп, зможуть просто підвести свою руку, аби розрахуватися за товар чи послугу. Така технологія вже існує зокрема у Швеції. Однак, йдеться лише про технології, що розробляються з ініціативи окремих приватних компаній, тому немає жодних підстав вважати, що тут існує якась змова чи що подібні технології планують використовувати масово і/або примусово. VoxUkraine — унікальний контент, який варто читати. Підписуйтесь на нашу e-mail розсилку, читайте нас в Facebook і Twitter, дивіться актуальні відео на YouTube. Ми віримо, що слова мають силу, а ідеї – визначний вплив. VoxUkraine об’єднує найкращих економістів та допомагає їм доносити ідеї до десятків тисяч співвітчизників. Контент VoxUkraine безкоштовний (і завжди буде безкоштовним), ми не продаємо рекламу та не займаємось лобізмом. Щоб проводити більше досліджень, створювати нові впливові проекти та публікувати багато якісних статей, нам потрібні розумні люди і гроші. Люди є! Підтримай VoxUkraine. Разом ми зробимо більше! Підтримати VoxUkraine 0 TAGS Covid-19 Facebook коронавірус соцмережі фактчек фейк Sorry, Comments are closed! Застереження Автори не є співробітниками, не консультують, не володіють акціями та не отримують фінансування від жодної компанії чи організації, яка б мала користь від цієї статті, а також жодним чином з ними не пов’язаний Новий Vox: VoxCheck ФЕЙК: В Британії запроваджують соціальнодистанцюючі нашийники VoxCheck БЕЗПІДСТАВНО: Олія виноградних кісточок допомагає проти низки хвороб VoxCheck НЕПРАВДА: Захворюваність на COVID-19 нижча там, де не вводять ніяких карантинних обмежень

article_url: https://voxukraine.org/uk/fejk-pandemiyi-covid-19-ne-isnuye-a-5g-otruyuye-klitini-organizmu-devid-ajk/