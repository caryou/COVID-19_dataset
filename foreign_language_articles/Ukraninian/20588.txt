VoxCheck ФЕЙК: Кому вигідний штучний хаос і «пандемія» коронавірусу? Пандемія коронавірусу – не фейкова і не штучна 9387 , Травень 9, 2020 Автор: Колектив авторів Перевірка фейків у рамках партнерства з Facebook. Андрій Козак, блогер і громадський діяч, допис якого вже потрапляв до перевірки VoxCheck, знову написав, що коронавірус – це «наймасштабніша брехня за всю історію людства». Свої аргументи Козак не підтвердив жодним посиланням на джерела. Натомість ми знайшли і перевірили, про що насправді йшлось у численних статтях та дослідженнях, на які він посилається. Загалом ми виділи 15 маніпулятивних та неправдивих тез з цього допису. «Кожен пам’ятає історії, новини,фото, відео з Іспанії, Італії, Франції, які облетіли та налякали весь, де нібито військова техніка безперервно возило трупів, яких нібито не було де дівати. Так ось, на сьогодні під тиском громадськості і незалежних журналістів, влада багатьох країн ЄС, підкреслюю на найвищих рівнях визнала, що всі ці фото, відео були фейками до яких вони не мають жодного відношення. Більшість відео з жертвами коронавірусу були зроблені в країнах Близького Сходу де іде війна, а загиблі, що на фото, це мирне населення, яке ставало жертвами насилля та військових конфліктів». Так, серед поширених фото були фейкові. Але не всі. Військові вантажівки в Бергамо, Італія справді забирали труни з тілами померлих за межі міста через нестачу місць в моргах та в крематоріях. Водночас, у мережі поширювались і фейкові новини з фото військової техніки ніби-то з тілами загиблих від коронавірусу, але насправді ці фото були зроблені в Парижі і не ніяк не пов’язані з пандемією. Це спростували фактчекери. Втім, влада Італії не робила заяв щодо правдивості чи фейковості цих фото та відео. «Сьогодні все більше авторитетних науковців виступають проти карантину та самоізоляції, наприклад один з ведучих в Світі мікробіологів и епідеміологів, німець Александр Кекуле довів, що самоізоляція шкодить в рази більше, чим сам вірус, а для людей молодше 50-60 років важка проходимість хвороби, або смерть дуже малоймовірні». Александр Кекуле – прибічник теорії колективного імунітету. Він пропонує випустити молодь – а точніше усіх віком до 50 років – на вулиці, оскільки вони можуть перехворіти у легкій формі і набудути імунітету. Втім, ця позиція має суттєву ваду. Наявність антитіл не страхує людей, які перехворіли Covid-19 від повторних заражень. До того ж, «дати усім перехворіти» означатиме зростання швидкості розповсюдження вірусу і перевантаження медичних систем, внаслідок чого люди з важчими формами хвороби не зможуть отримати вчасної допомоги. Також, в умовах неконтрольованого поширення епідемії, молодь може інфікувати старших людей та людей із хронічними захворюваннями, у яких хвороба протікатиме у складній формі. Зрештою, навіть у молоді хвороба може проходити у важкій формі. На що Кекуле, відповідає, що нам просто «доведеться жити з цими смертями». При чому, сам Кекуле стверджував, що певний час обмежувальні заходи мали сенс, оскільки допомогли зменшити навантаження на медичну систему. Автор посту маніпулює, наводячи окремі приклади вчених, що виступають проти карантину, залишаючи поза увагою усіх інших, які його підтримують і, ймовірно, переважають чисельно. Наведемо дослідження Джозефа Сабіа – директора Центру досліджень економіки і політики охорони здоров’я Державного університету Сан-Дієго, який одним з перших показав ефект карантину на зниження смертності від Covid-19 у Каліфорнії, США. За перші три тижні обмежень, з 19 березня по 9 квітня, завдяки жорстким карантинним заходам Каліфорнія знизила кількість заражень на 145000-233000 порівняно зі штатами, що не вводили або вводили слабші обмеження, запобігши від 1800 до майже 5000 смертям. Станом на 10 квітня в Каліфорнії було підтверджено 19472 випадки зараження коронавірусом, а число померлих від нього – 541. Таким чином, ранні та жорсткі заходи ізоляції дозволили скоротити захворюваність в 7,4-12 разів, а смертність – в 3,3-9,2 рази. «Цікавий факт, що за офіційними даними приблизно 85-90% хворих на ковід навіть не відчувають його, і навряд чи дізнаються, що вже перехворіли ним. Лише 10% будуть його переносити як важкий грип, 5% з яких будуть переносити його дуже важко і з тих п’яти відсотків лише 3% (в різних країнах цифри коливаються +- 2%)закінчуються летально». Дані наведені правильно. Аналогічну тезу ми вже перевіряли у попередньому матеріалі про Козака. Втім автор ігнорує інший ключовий фактор, що робить коронавірус більш загрозливим, ніж звичайний грип – це рівень його заразності і швидкість поширення. Заразність вірусу вчені вимірюють репродуктивним числом R0, яке показує, скількох людей може заразити одна інфікована людина. Для нового коронавірусу це число коливається між 2 і 3, в той час, як для сезонного грипу – складає 1,3. Тому, навіть якщо від вірусу помирає незначний відсоток людей, більш заразний вірус забирає більше життів. Наприклад, навіть за умови введення карантинних заходів країнами світу, з 22 січня до 21 березня кількість загиблих від COVID-19 у світі зросла з 17 осіб до понад 11 тисяч осіб. А за наступні 30 днів кількість загиблих у світі зросла від близько 11 тисяч осіб до понад 170 тисяч осіб. Станом на дату публікації померло понад 254 тис. людей. «Британський професор Девід Шпигельхальтер показав всьому світу, що ризик смерті від ковід 19 приблизно співпадає нормальній смертності, і помітно збільшується для вікової групи між 70-80 роками». Так, Девід Шпигельхальтер дійсно продемонстрував, що для більшості вікових груп ризик смерті від коронавірусу дорівнює «нормальному» ризику смерті. І для окремих людей такі ризики, як смерть від ДТП можуть перевищувати ризик смерті від коронавірусу. Втім, навіть таке маленьке зростання ризику смерті на індивідуальному рівні зовсім інакше виглядає на агрегованому. Тому, доцільно розглядати зміну загальної статистики смертності в умовах пандемії, а не лише ризики окремих людей. Наприклад, у найбільш постраждалих районах Італії, за перші 30 днів спалаху епідемії коронавірусу загальний рівень смертності серед населення зріс втричі відносно попередніх п’яти років. Хоча висновки Шпигельхальтера щодо індивідуальних ризиків правильні, це просто погляд з іншого кута зору на статистику. Козак наводить лише тезу про індивідуальні ризики, яка підтверджує його загальне повідомлення про несерйозність загрози коронавірусу. Що є маніпулятивним. Оскільки, якщо дивитися за динаміку загального рівня смертності у постраждалих країнах, роль коронавірусу у її зростанні є значною. Також, сам автор дослідження зазначає, що його аналіз не стосується медичних працівників та інших осіб, які часто контактують з вірусом. Для них ризик померти від COVID-19 значно перевищує ризик померти від інших причин. «Всесвітньо визнаний Німецький вірусолог Хендрік Штреек виявив та довів всьому світу, що летальність від ковід19 (від загального числа захворілих) 0.37% і смертність (на душу населення) 0.06%, що відповідає сильному сезонному грипу». По-перше, це результати дослідження лише по одному муніципалітету у Німеччині – Гангельті, тому їх не можна вважати репрезентативними. По-друге, це попередні результати, а повне дослідження досі не опубліковане. Тому використовувати ці дані ще зарано. «З усього вище доведеного назріває питання, чому не варто було закрити лише дома пристарілих і обмежити масові заходи в країні, як це зробила Швеція, яка не відправила своїх громадян на самоізоляцію, а обійшлася мінімальними обмеженням та довела всьому світу, що КОВІД19 абсолютно не несе тої загрози, яку нам намагається втиснути усе світове ЗМІ. Таким чином Швеція не зруйнувала свою економіку, ведучись на повідку ВОЗ і довела всьому світу на власному прикладі, що загроза КОВІД19 перебільшена в тисячі разів …афера ВОЗу в Швеції не пройшла». ВООЗ якраз не наполягає на впровадженні карантину. Рекомендації ВООЗ кажуть лише про соціальне дистанціювання, уникнення скупчень людей, дотримання правил особистої гігієни у громадських місцях. ВООЗ також наполягає, щоб люди при перших проявах симптомів коронавірусу лишались вдома і зверталися до лікарів. Посилена реакція країн світу на епідемію, як і менш жорстка реакція Швеції – це повна прерогатива урядів цих країн. Оскільки не ВООЗ, а уряди країн приймали рішення щодо карантинних обмежень, не зрозуміло, у чому на думку автора полягає афера ВООЗ. «Сьогодні найавторитетніший Британський журнал THE LONDON TIMES повідомив, що 50% від усіх сьогоднішніх смертей може бути викликаним не коронавірусом, а наслідками ізоляції, спільної паніки і часткового колапсу соціальної системи». В першу чергу, стаття про те, що кількість смертей від коронавірусу, про які звітує Національна статистична служба (ONS), на 52% більша, аніж ті, про які повідомляє уряд. Одразу ж у статті є і пояснення: до даних уряду входять лише показники смертності у лікарнях, у той час як (ONS) рахує і кількість смертей поза лікарнями. До того ж, урядові дані хоча і є більш оперативними, вони не включають випадки смертей, результати тестування яких надходять пізніше. Натомість, їх враховує (ONS). Інша частина статті каже, що половина смертей у країні відбувається не від коронавірусу. Але про те, що це відбувається через ізоляцію і соціальну паніку, у статті немає. «Другий приклад після Швеції це Білорусь, яка також не пішла на повідку ВОЗ і не захотіла руйнувати свою економіку. Сьогодні країна працює здебільшого в звичному режимі, хоча визнає КОВІД19, та зовсім не в тих видуманих масштабах, який нам малює Білл Гейтс і його маріонеточна організація ВОЗ, яку до речі в брехні та фальсифікаціях обвинуватив сам Президент США Дональд Трамп.   Так, у Білорусі багато випадків КОВІД і є летальні випадки, але смертність від сезонного грипу там наприклад перевищує смертність від ковід19, або аналогічна тій». Статистику по Covid-19 дає не Білл Гейтс. А ВООЗ агрегує у своїх щоденних звітах та на інформативному дашборді дані, які їм передають статистичні служби та органи охорони здоров’я у кожній країні. Станом на 8 травня у Білорусі було зафіксовано 20168 випадків захворювань на коронавірус, з них 913 підтвердились за останню добу. Наразі зафіксовано 116 смертей і Білорусь відноситься до країн з низьким рівнем смертності, втім країна неодноразово зіштовхнулася з критикою щодо заниження реальної статистики. Також, варто зазначити, що незважаючи на скептицизм Лукашенка і відносно слабші карантинні обмеження, Білорусь практикує більш активну політику з локалізації вірусу, що полягає у поширеному тестуванні та ізоляції контактних осіб. Застосування таких активних підходів разом зі збільшенням спроможності медзакладів дозволяють вводити менше обмежень. Тим не менше, представник Білорусі в ВООЗ зазначає, що темпи приросту нових випадків захворювання в Білорусі є одними з найвищих в Європі. Трамп справді обвинувачував ВООЗ в брехні, але наразі не надав жодних підтверджень. «Тепер повернемося до Всесвітньої Організації Охорони Здоров’я і її спонсорів. Так більше чим на 30% її фінансує засновник MICROSOFT Білл Гейтс і його дружина Міланда, інститут яких до речі, підкреслюю вже володіє патентом на розроблення вакцини». Неправда, Фонд Біла та Мелінди Гейтс фінансує ВООЗ на 9,8%, а не на 30. До того ж, розробкою вакцини зараз займається понад 90 дослідницьких команд у світі. А патенту на розробку вакцини просто існує. Натомість, буває патент на виробництво вакцини – він засвідчує, що розробник вакцини дає право іншій фірмі виробляти вакцину за його формулою. «Ще один факт варто підкреслити, що КОВІД19 найбільше зачепив ті країни, економіка яких вже роками на спаді, а мігранти лише погіршують ситуацію. Іспанія, Франція, Британія, Італія, США та навіть Китай, який за час пандемії позбувся по деяким джерелам майже 22 мільйонів нелегалів. Так завдячуючи КОВІД19 Європа не впустила до себе майже 1.5 мільйона біженців з Сирії та 1 мільйона біженців з Африки. Так за декілька місяців панування КОВІД в Франції, Іспанії, Італії, Британії ці країни фактично депортували декілька мільйонів іноземних громадян, які дешевою оплатою праці відбирали роботу у місцевих, або ж повністю сиділи на дотаціях та займалися грабуванням населення». По-перше, економіка Іспанії, Франції, Великої Британії, Італії, США та Китаю не були «роками на спаді». Щодо Китаю, то є випадки депортації громадян африканських країн, які мали офіційний дозвіл перебувати в Китаї. Пов’язують це з дискримінацією іноземців через страх, що вони завезуть SARS-CoV-2 зі своїх країн. Повідомлень про депортацію з Китаю нелегальних мігрантів чи біженців ми не знайшли. По-третє, коронавірус не впливає на привітність громадян до нелегальних мігрантів. Вони знаходили шляхи, як потрапити в бажану країну і раніше при закритих для них кордонах. Держави, як і раніше, не можуть контролювати перетин кордону нелегалами повністю. Тому у прикордонних державах існують табори для таких осіб. Із початком пандемії Греція, наприклад, ввела перевірку здоров’я для новоприбулих біженців перед тим, як дозволити їм заходити на територію таборів (ці табори мають сприятливі умови для поширення вірусу через високу щільність населення та часто через антисанітарію). Через припинення авіасполучення між багатьма країнами світу депортації, ймовірно, тимчасово призупинять. Приклад неєвропейських, але показовий – Гватемала відмінила усі рейси з США зі своїми депортованими громадянами, оскільки на попередніх рейсах знайшли інфікованих. Більше того, розвинутим країнам потрібна дешева робоча сила. Її відсутність зараз спричиняє проблеми, наприклад, у сільському господарстві. Врешті-решт мігранти не відбирають роботу у місцевих – навпаки, у багатьох країнах дефіцит робочої сили, і вони запрошують до себе працівників. «Варто підкреслити, що КОВІД19 в більшості зачепив ті країни, які залежні від МВФ і його кредитування. Хто б не погодився на умови і підтримування афери, залишився би без кредитування і фактично б прирік себе на втрату влади, адже сьогодні відмова від КОВІД19 будь якої країни наштовхує її на війну проти Всесвітніх Організацій, які контролюють все ЗМІ, яке зробить все, щоб потопити країну в океані фейкового багна, як вони це роблять з Білоруссю та ще з рядом держав». Це неправда. Коронавірус найбільше зачепив країні, які якраз не залежні від кредитів МВФ, наприклад, США, Китай та країни Європи. МВФ не вимагає від країн впроваджувати заходи проти коронавірусу, щоб продовжувати отримувати транші за чинними програмами фінансування. Запорукою отримання кредитів від МВФ є виконання рекомендацій у вже затверджених Меморандумах про співпрацю. Якраз навпаки, якщо країні не вистачає власних коштів на боротьбу з пандемією, вона може розраховувати на додаткову допомогу від МВФ. «Ніхто в жодному разі не має сумнівів, що сам вірус КОВІД існує, але масштаби його перебільшені в тисячі разів, а загрозу він несе аналогічну іншим вірусам та хворобам. На кінець давайте розставимо всі крапки і подивимося на офіційну статистику смертей за 2019 рік у Світі. Вдумайтеся, більше 40 мільйонів людей щорічно вмирають від серцево – судинних захворювань.   Щорічно в Світі вмирають мільйони людей від СНІДУ, ЕБОЛИ, ЗІКУ. Десятки мільйонів щорічно вмирають від військових конфліктів, голоду, примушеної міграції… але до сьогодні ми сприймали всі ці цифри, як статистику, не більше того. Нас вводить в хаос одна смерть від КОВІД19, і абсолютно не лякає те, що щомісячно гинуть сотні тисяч людей від голоду.   Нам не страшно те, що в Україні тисячі вмирають від СНІД, ТУБЕРКУЛЬЗУ, ГЕПАТИТУ та інших вірусів». Смертність від коронавірусу буде точно відома лише після закінчення пандемії. Тому порівнювати кількість смертей від Covid-19 з іншими хворобами зараз некоректно. Оцінити загрозу на поточному етапі дозволяє порівняння загальної смертності зараз порівняно зі смертністю за кілька попередніх років у цей самий період. Дані, які дають окремі країни, показують, що загальна смертність під час спалаху зараз значно вища. Наприклад, у 1,7 тис. італійських провінцій за період з 1 березня до 4 квітня 2020 року смертність зросла вдвічі порівняно з аналогічним періодом 2019 року. Наведені в цитаті показники смертності від хвороб неправильні. Від серцево-судинних захворювань померло 17,9 млн людей у 2016 році. Від СНІДу у 2018 році померло приблизно 770 тис. людей у світі. Від вірусу Зіка під час спалаху цієї, спричиненої москітами хвороби, у 2013-2014 роках, всього заразилося 30 тис. людей, померло менше. А от останній хворий на Еболу – яка сумарно забрала життя 11325 людей – уже одужав. Від коронавірусу станом на дату публікації Козака померло понад 254 тис. людей. До того ж загроза коронавірусу не лише в абсолютній кількості смертей, а у швидкості поширення хвороби та темпах зростання кількості смертей. Наприклад, з 20 по 29 квітня щодня реєструється близько 80 тисяч нових випадків захворювання та 5 тисяч смертей. Без обмежувальних заходів, кількість заражень зростає експоненційно – тобто зростає не лише кількість заражень, а й сама швидкість зростання кількості заражень Наприклад, навіть за умови введення карантинних заходів країнами світу, з 22 січня до 21 березня кількість загиблих від COVID-19 у світі зросла з 17 осіб до понад 11 тисяч осіб. А за наступні 30 днів кількість загиблих у світі зросла від близько 11 тисяч осіб до понад 170 тисяч осіб. Смертність від інфекційних хвороб в Україні теж наведена неточно. Від туберкульозу та ВІЛ у 2018 році справді померли тисячі: понад 3,6 тис. та майже 4 тис. відповідно. А от від гепатиту А та Б померло близько 300 осіб. Нарешті, туберкульоз – це не вірусне захворювання. «Сьогодні в Україні кількість хворих на КОВІД19 перевищило за 10 тисяч, але кількість хворих на інші віруси десятки разів більше… і від простого грипу та запалень помре в рази більше людей, та чомусь про це всі мовчать». Від коронавірусу на дату публікації померло 340 осіб. За січень-лютий від грипу та пневмонії померли 1326 осіб, а від деяких інфекційних та паразитарних хвороб – 1345. Але порівнювати грип і Covid-19 некоректно. Коронавірус – це нова хвороба, від неї немає індивідуального чи колективного імунітету та вакцин чи спеціалізованого лікування. Поки що, рівень смертності та ступінь передачі Covid-19 вищий, ніж у звичайного сезонного грипу. Але точно порівнювати цифри буде можливо тільки після кількох років та циклів хвороби. Наразі, саме потенційна небезпека перевантаження системи охорони здоров’я через швидке неконтрольоване поширення інфекції є основою для жорстких карантинних заходів. «Ніхто навіть не помітив, як ми перестали помічати інші причини смертей. Здається ЗМІ наскільки вбило страх Коронавірусу, що окрім нього від жодних хвороб, старості чи інших чинників ніхто в Світі не вмирає. Сьогодні багато доведеної інформації незалежними журналістами, як влада країн обманювала людство з заповненням шпиталів. В мережі є сотні підтверджених відео з пустими шпиталями, які в світі рахувалися заповненими хворими на КОВІД19». У мережі поширювались фото пустих лікарняних палат як аргумент, що коронавірус не є великою загрозою. Однак, незалежні фактчекери з Politifact вже перевіряли цей фейк. Вони виявили, що це фото з палат різних відділень лікарень, які звільняли для хворих на коронавірус, якщо місць у інфекційних не вистачить. Крім того, багато хворих залишаються на самоізоляції вдома, а не у лікарнях. «До сьогодні тимчасові Коронавірусні шпиталі Американських ЗС біля Нью – Йорка в більшості пусті, а кількість шпиталізованих в Нью – Йорку була переоцінена в сім раз. В США губернатор заявив про дитину, яка стала жертвою КОВІД19 , як сама молода в світі жертва. Та вже наступного дня, знайомі з родиною, заявили, що дитина задихнулася в результаті нещасного випадку. Пізніше відповідальний за розслідування не підтвердив, що причиною смерті став Коронавірус». Заяви про завищену кількість смертей у США часто циркулюють серед фейкотворців Америки. Схожі заяви вже перевіряли незалежні фактчекери з USA Today. Згідно з їх аналізом, кількість смертей у лікарнях навпаки може бути недооцінена. Це пов’язано з тим, що результати тестування на Covid-19 часто приходять вже після смерті пацієнта. Таким чином, статистика смертності збільшується вже пост-фактум. VoxUkraine — унікальний контент, який варто читати. Підписуйтесь на нашу e-mail розсилку, читайте нас в Facebook і Twitter, дивіться актуальні відео на YouTube. Ми віримо, що слова мають силу, а ідеї – визначний вплив. VoxUkraine об’єднує найкращих економістів та допомагає їм доносити ідеї до десятків тисяч співвітчизників. Контент VoxUkraine безкоштовний (і завжди буде безкоштовним), ми не продаємо рекламу та не займаємось лобізмом. Щоб проводити більше досліджень, створювати нові впливові проекти та публікувати багато якісних статей, нам потрібні розумні люди і гроші. Люди є! Підтримай VoxUkraine. Разом ми зробимо більше! Підтримати VoxUkraine 0 TAGS Covid-19 Facebook коронавірус соцмережі фактчек фейк Sorry, Comments are closed! Застереження Автори не є співробітниками, не консультують, не володіють акціями та не отримують фінансування від жодної компанії чи організації, яка б мала користь від цієї статті, а також жодним чином з ними не пов’язаний Новий Vox: VoxCheck БЕЗПІДСТАВНО: Олія виноградних кісточок допомагає проти низки хвороб VoxCheck НЕПРАВДА: Захворюваність на COVID-19 нижча там, де не вводять ніяких карантинних обмежень VoxCheck КОНСПІРОЛОГІЯ: CERN працює над секретними програмами та пов’язаний з дияволом

article_url: https://voxukraine.org/uk/fejk-komu-vigidnij-shtuchnij-haos-i-pandemiya-koronavirusu/