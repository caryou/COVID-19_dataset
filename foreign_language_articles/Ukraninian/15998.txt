VoxCheck ФЕЙК: Смертей від COVID-19 в десятки разів менше, ніж від грипу, туберкульозу й ротавірусу Смертність COVID-19 не менша, а перелічені захворювання можна запобігти вакцинацією 412 , Листопад 26, 2020 Автор: Колектив авторів Перевірка фейків у рамках партнерства з Facebook У мережі поширюють допис зі світлиною, у якому вказано хибні тези про те, що смертність від COVID-19 значно нижча, ніж смертність від туберкульозу, ротавірусу та грипу. Спростовуємо порівняння коронавірусу з цими захворюваннями по черзі. Передусім, зазначимо, що станом на 24 листопада в усьому світі нараховували вже понад 1,3 млн смертей від COVID-19. У фейку порівнюють смертність від COVID-19 із захворюваннями, які є вакциноконтрольованими. Також туберкульоз, ротавірусна інфекція та грип є захворюваннями, які досліджуються медичною спільнотою вже багато років, і від них є успішні методи лікування, на відміну від COVID-19. Тобто, недоречно порівнювати віруси і захворювання, проти яких існують вакцини та ефективні засоби лікування з вірусом, проти якого не існує вакцини і захворюванням, проти якого є лише одиничні ефективні засоби. До того ж, SARS-CoV-2 є більш заразним, ніж грип, що, при значному поширенні, означає більшу кількість жертв, навіть за відносно невисокого рівня летальності. Смертність від COVID-19 не є нижчою у 16 разів від грипу. До прикладу, за розрахунками ВООЗ, які підтверджено незалежними науковими статтями, приблизна кількість смертей у світі, спричинених сезонним грипом, максимально сягає 650 тис. людей щороку. Менше ніж за рік від COVID-19 померло вдвічі більше людей, ніж від грипу помирає щорічно. Також можна порівняти смертність від сезонного грипу й COVID-19 в США – наразі найбільш ураженій пандемією COVID-19 країні. За даними американських Центрів контролю за захворюваннями, впродовж сезону грипу 2018-2019 років (із жовтня до березня) нарахували загалом 34 200 смертей, тоді як від COVID-19 з січня по листопад цього року зафіксували майже 250 тис. смертей. Проте дослідники припускають, що смертність від COVID-19 у США значно більша. Тобто, що у 2020 році 30-60% надлишкових смертей пов’язані із тим, що ці особи мали недіагностований випадок захворювання на COVID-19. Нові штами грипу трапляються раз на 10-40 років, що може спричинити високу смертність, подібно до епідемії “іспанського грипу” 1918 року з 20-40 мільйонами загиблих. Хоча новіші дослідження обраховують смерті від “іспанки” до 18 млн смертей. Проте, порівнювати смертність від “іспанського грипу” 1918-1919 років та COVID-19 також некоректно. Науковці стверджують, що більшість смертей тоді були спричинені бактеріальною пневмонією через відсутність належних стандартів гігієни та антибіотиків. Смертність COVID-19 не є нижчою у 20 разів від звичайного ротавірусу. Ротавірусна інфекція загрожує смертю передусім дітям до 5 років. Проте від ротавірусу є низка ефективних вакцин, які запобігають зараженню й важкому перебігу захворювання в дітей. Наразі більшість заражень ротавірусом припадає на країни, що розвиваються, в яких існують проблеми з охороною здоров’я та побутовою гігієною. За розрахунками ВООЗ, від важкого перебігу ротавірусної інфекції у 2013 році загинуло 215 тис. дітей. 2016 року науковці нараховували вже значно менше – 128 тис. смертей дітей до 5 років від ротавірусної інфекції. Таке зниження якраз пов’язують із більшим охопленням вакцинами та покращенням побутових гігієнічних умов серед дітей віком до 5 років у цих регіонах. Тож, навіть якщо порівняти з песимістичним показником 215 тис. смертей у 2013 році, все одно смертність від COVID-19 за 11 місяців у світі перевищуватиме смертність від ротавірусу в 6 разів. Твердження, що смертей від туберкульозу в 16 разів більше, ніж від COVID-19, є некоректним. Кількість смертей щорічно від цих захворювань наразі є співмірною, проте туберкульоз відносять до вакциноконтрольованих захворювань, а також від нього є успішне лікування. Згідно з даними ВООЗ, 2018 року від туберкульозу померло 1,5 млн людей у світі. Проте у цій статистиці долучено також 251 тис. ВІЛ-позитивних осіб, у яких смерть класифікують як спричинену ВІЛ-захворюванням. Проте в країнах з належним рівнем вакцинації, смертність від туберкульозу дуже низька, позаяк мінімізовано ризик появи та зараження. З 2000 до 2017 року смертність від туберкульозу впала на 42%. Згідно з оцінками ВООЗ, кращий доступ до лікування та вчасна вакцинація в дитинстві є факторами щорічного зменшення кількості смертей від туберкульозу. Від коронавірусу ще немає вакцини, яка би змогла запобігти зараженню та смерті людей у групах ризику. До того ж, COVID-19 є окремим захворюванням, що створює додаткові ризики для здоров’я та підвищує загальну смертність, незалежно від того, як летальність та інші ризики від COVID-19 співвідносяться з ризиками від інших хвороб. VoxUkraine — унікальний контент, який варто читати. Підписуйтесь на нашу e-mail розсилку, читайте нас в Facebook і Twitter, дивіться актуальні відео на YouTube. Ми віримо, що слова мають силу, а ідеї – визначний вплив. VoxUkraine об’єднує найкращих економістів та допомагає їм доносити ідеї до десятків тисяч співвітчизників. Контент VoxUkraine безкоштовний (і завжди буде безкоштовним), ми не продаємо рекламу та не займаємось лобізмом. Щоб проводити більше досліджень, створювати нові впливові проекти та публікувати багато якісних статей, нам потрібні розумні люди і гроші. Люди є! Підтримай VoxUkraine. Разом ми зробимо більше! Підтримати VoxUkraine 0 TAGS Covid-19 Facebook вакцинація коронавірус пандемія соцмережі фактчек фейк Sorry, Comments are closed! Застереження Автори не є співробітниками, не консультують, не володіють акціями та не отримують фінансування від жодної компанії чи організації, яка б мала користь від цієї статті, а також жодним чином з ними не пов’язаний Новий Vox: VoxCheck НЕПРАВДА: Захворюваність на COVID-19 нижча там, де не вводять ніяких карантинних обмежень VoxCheck КОНСПІРОЛОГІЯ: CERN працює над секретними програмами та пов’язаний з дияволом VoxCheck БЕЗПІДСТАВНО: Кора дуба має лікувальні властивості

article_url: https://voxukraine.org/uk/fejk-smertej-vid-covid-19-v-desyatki-raziv-menshe-nizh-vid-gripu-tuberkulozu-j-rotavirusu/