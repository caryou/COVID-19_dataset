VoxCheck НЕПРАВДА: Карантин неефективний, ПЛР-тести не виявляють SARS-CoV-2, а летальність низька Карантинні заходи допомогли згладити «пандемічну криву», ПЛР-тести є надійним видом тестування, а летальність може суттєво відрізнятися у різних регіонах 609 , Жовтень 29, 2020 Автор: Колектив авторів Перевірка фейків у рамках партнерства з Facebook У мережі поширюють відео, у якому німецький юрист, Райнер Фульміч говорить про те, що пандемія COVID-19 є злочином проти людства, розмірковує про неефективність ПЛР-тестів, рівень смертності від COVID-19 та наполягає на притягненні «організаторів» до відповідальності згідно з 7-ю статтею Міжнародного кримінального кодексу. Спростовуємо основні неправдиві тези відео. До речі, англійську версію цього відео вже перевірили незалежні фактчекери з Georgia’s Reforms Associates. Хибна теза 1: ПЛР-тести непридатні для виявлення SARS-CoV-2. Ми вже спростовували фейк про те, що ПЛР-тести не можуть визначити наявність в організмі коронавірусу. Тест ПЛР виявляє генетичний матеріал вірусу, який називається РНК. Саме ця методика дозволяє відрізнити коронавірус від інших вірусів. І саме тому цей вид тестування є більш надійним, ніж експрес-тестування, яке спрямоване на виявлення антитіл до вірусу. Тому ПЛР-тест буде позитивним для тих людей, в організмі яких присутній РНК коронавірусу. Хибна теза 2: Смертність від коронавірусу дуже низька, це підтверджує дослідження вченого Іоаннідіса. Смертність така ж як і від сезонного грипу. За даними дослідження Джона Іоаннідіса, опублікованого на сайті ВООЗ, летальність від COVID-19 з урахуванням як виявлених, так і невиявлених випадків (показник IFR) коливається від 0,00% до 1,63%. У той час як для сезонного грипу летальність зазвичай значно нижча 0,1%. Більш детально про показники летальності (CFR та IFR) ми писали тут. Важливо зазначити, що рівень поширення та летальності від інфекції не є фіксованим, і він може суттєво відрізнятися залежно від численних факторів, таких як: здоров’я та вікова структура населення, мобільність населення та соціокультурні особливості, що на неї впливають, здатність держави забезпечити виконання правил соціального дистанціювання і схильність населення їх дотримуватися, спроможність медичних систем тощо. Крім того, через вищу заразність і відсутність вакцини та ефективних засобів лікування, SARS-CoV-2 поширюється масово і неконтрольовано, що може перетворювати навіть маленький відсоток смертності на значну кількість жертв, що й становить його основну небезпеку відносно звичайних спалахів ГРЗ (наприклад, сезонного грипу). Хибна теза 3: Імовірно коронавірус не викликав надмірної смертності в жодній країні світу. Це – неправда. За даними понад 30 країн, для яких наявні оцінки надмірної смертності, за період між початком пандемії та кінцем липня, в цих країнах було майже на 600 000 більше смертей, ніж зазвичай передбачалося в цих країнах (413 041 з них офіційно приписується COVID-19). Так, наприклад, у США у період з 1 березня по 1 серпня 2020 року спостерігається 20-відсоткове збільшення смертності (225 530 надмірних смертей, із яких 150 541 (67%) були віднесені до COVID-19) порівняно з попередніми роками. Найбільшого росту надмірної смертності зазнали Англія, Уельс та Іспанія: близько 100 надмірних смертей на 100 000 осіб, що відповідає відносному зростанню на 37% (30-44%) в Англії та Уельсі та 38% (31-45%) в Іспанії. Хибна теза 4: Карантин даремний, бо медична система не навантажена і багато лікарень пустують. Ми вже писали про ефективність карантинних обмежень для стримування поширення Sars-CoV-2 (тут і тут). Дослідження, у якому були зібрані дані 129 країн, виявило, що карантинні заходи допомогли згладити так звану «пандемічну криву» – тобто знизити кількість інфікованих, які хворіють одночасно, що створює ризики перевантаження медичної системи і зростання летальності хвороби через те, що не всі хворі можуть отримати своєчасну медичну допомогу. Твердження про те, що система охорони здоров’я ніколи не була схильна до небезпеки бути перевантаженим пацієнтами, а навпаки, багато лікарень досі пустують, є неправдивим. Сполучені Штати наближаються до рекорду за кількістю нових щоденних випадків COVID-19 (більше 70 тис.), а в лікарнях на півночі Айдахо не вистачає місць для пацієнтів. Губернатор штату Юта, Гері Герберт, також застерігає, що при такому стрімкому зростанні кількості хворих, медичні працівники не матимуть можливості надавати якісну допомогу всім, хто цього потребує. Уряди країн Європи також стурбовані загрозою переповнень лікарень. В Україні лікарні також переповнені важкохворими на COVID-19. Зокрема, у Харкові через нестачу місць, пацієнтів направляють у районні медзаклади. Міністр охорони здоров’я України Максим Степанов називає ситуацію напруженою, але не критичною. Бракує місць й у лікарнях сусідньої Польщі, де 28 жовтня зареєстрували понад 18 тис. нових хворих. Хибна теза 5: У зв’язку з навмисним нагнітанням паніки і прийнятими антивірусними заходами, виникає серйозна загроза встановлення фашистського тоталітарного режиму. Райнер Фульміч не наводить прикладів того, як запровадження заходів для стримування поширення пандемії впливає на зміну режиму чи форми правління. Немає доказів того, що введення карантинних обмежень сприяє встановленню тоталітарного режиму. VoxUkraine — унікальний контент, який варто читати. Підписуйтесь на нашу e-mail розсилку, читайте нас в Facebook і Twitter, дивіться актуальні відео на YouTube. Ми віримо, що слова мають силу, а ідеї – визначний вплив. VoxUkraine об’єднує найкращих економістів та допомагає їм доносити ідеї до десятків тисяч співвітчизників. Контент VoxUkraine безкоштовний (і завжди буде безкоштовним), ми не продаємо рекламу та не займаємось лобізмом. Щоб проводити більше досліджень, створювати нові впливові проекти та публікувати багато якісних статей, нам потрібні розумні люди і гроші. Люди є! Підтримай VoxUkraine. Разом ми зробимо більше! Підтримати VoxUkraine 0 TAGS Covid-19 Facebook вакцинація коронавірус соцсети фактчек фейк Sorry, Comments are closed! Застереження Автори не є співробітниками, не консультують, не володіють акціями та не отримують фінансування від жодної компанії чи організації, яка б мала користь від цієї статті, а також жодним чином з ними не пов’язаний Новий Vox: VoxCheck БЕЗПІДСТАВНО: Олія виноградних кісточок допомагає проти низки хвороб VoxCheck НЕПРАВДА: Захворюваність на COVID-19 нижча там, де не вводять ніяких карантинних обмежень VoxCheck КОНСПІРОЛОГІЯ: CERN працює над секретними програмами та пов’язаний з дияволом

article_url: https://voxukraine.org/uk/nepravda-karantin-neefektivnij-plr-testi-ne-viyavlyayut-sars-cov-2-a-letalnist-nizka/