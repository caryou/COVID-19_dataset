VoxCheck КОНСПІРОЛОГІЯ: Канада будує концтабори «заради безпеки громадян від COVID-19» Канада не будує концтабори 416 , Грудень 11, 2020 Автор: Колектив авторів Перевірка фейків у рамках партнерства з Facebook У мережі поширюють фейк, що в Канаді нібито розгортають мережу концтаборів, у яких силоміць триматимуть незгодних із карантинними обмеженнями. Також до нього долучають ще один фейк про закупівлю канадським урядом гільйотин для страт людей. Спростовуємо кожен із них. У фейку розміщено посилання на статті американського онлайн-медіа “Natural News”. Згідно з оцінками “Media Bias/Fact Check”, це ЗМІ поширює неправдиві факти разом із конспірологічними та псевдонауковими теоріями. Ініціатива “Media Bias/Fact Check” агрегує дослідження та оцінки різних ЗМІ незалежних фактчекерів і медіа-аналітиків. Фейк про концтабори в Канаді вже спростовували незалежні фактчекери. Автори фейку засновують свої тези на виступі члена парламенту провінції Онтаріо в Канаді Ренді Гілієра. Під час запитань до уряду, він запитав прем’єр-міністра провінції, чи жителям провінції готуватися до концентраційних таборів, скільки таких таборів побудують і з яких причин людей там утримуватимуть. Представники органів громадського здоров’я Канади закликали депутата Ренді Гілієра припинити поширювати фейки про пандемію COVID-19. Влада Онтаріо слідує політиці канадського федерального уряду щодо тимчасового (впродовж 14 днів) карантину громадян, що в’їжджають до країни, для запобігання зараженню всередині країни. У таких закладах ізолюють лише тих громадян, які не мають фінансової можливості самоізолюватися вдома чи власним коштом в готелі. Більша частина цих урядових закладів розташовані в орендованих приміщеннях готелів. Урядові заклади для карантину й ізоляції громадян дозволено законом ще 2005 року, ухваленим задовго до пандемії COVID-19. Немає підстав твердити, що ці заклади застосовують для насильницької ізоляції громадян. Ще одним доказом розгортання тоталітарного режиму в Канаді, на думку авторів фейку, є розміщення урядом публічної закупівлі на “програмовані гідравлічні гільйотини” (programmable hydraulic guillotine). Ними уряд нібито виконуватиме страти громадян, незгодних з карантинними обмеженнями й потребою вакцинуватися від коронавірусу. У фейку розміщено посилання на тендер на урядовому порталі публічних закупівель. Наразі в ньому замінили предмет закупівлі на “гідравлічний різальний верстат для паперу” (hydraulic paper-cutter). Проте архівована версія веб-сторінки містить первинне формулювання – гідравлічні програмовані гільйотини (hydraulic programmable guillotines). В інформації щодо потреби закупівлі зазначено, що дві одиниці цього товару будуть використовуватися органами cтатистики Канади. Наразі цей тендер пропонує виконати приватна компанія “Sydney Stone”, що спеціалізується на послугах пов’язаних з поліграфією. Зокрема, серед асортименту їхніх товарів є низка таких різальних верстатів для паперу (що також називають гільйотинами для паперу). Закупівля двох різальних верстатів для паперу урядовою агенцією Канади не є доказом, що влада готує масові страти громадян. Твердження, що галузь поліграфії використовують як прикриття для закупівлі гільйотин, має ознаки теорії змови. Також у фейку розміщено дві світлини з гільйотинами, які нібито вже ставили ліві активісти на протестах. Автори фейку використали ці світлини в маніпулятивному контексті, що прихильники нового тоталітарного порядку на своїх протестах готують гільйотини для страти людей, що не згодні з карантином, самоізоляцією, носінням масок та вакцинацією від коронавірусу. Гільйотина на протесті проти прем’єра провінції Онтаріо. Перша із них стосується протестів лівих активістів у тому ж Онтаріо проти прем’єр-міністра уряду провінції Даґа Форда 1 травня цього року. Протестувальники принесли саморобну інсталяцію, схожу на гільйотину, і інсценували нібито страту опудала, схожого на прем’єр-міністра. Ці протести не стосувались пандемії COVID-19 і нібито страт незгодних громадян. Гільйотина на протесті руху Black Lives Matter. Друга світлина стосується протестів прихильників Black Lives Matter у м. Портленд, США 22 серпня цього року. Світлину цих протестів, на якому видно цю гільйотину, розмістила поліція Портленду після нічного патрулю. Світлина схожа на стопкадр з відеозапису незалежного репортера Брендана Ґутеншваґера (зокрема, внизу видно шматок його водяного знаку). Журналіст Енді Нго стверджує, що протестувальники використали прилад, схожий на гільйотину, для інсценування страти плюшевого ведмедика, а згодом – підпалу прапору США. Проте ці протести також не стосувались пандемії COVID-19 чи страти незгодних із карантинними обмеженнями. Ці дві світлини з двох не пов’язаних між собою протестів не є доказами того, що уряди світу готують масові страти під прикриттям пандемії. VoxUkraine — унікальний контент, який варто читати. Підписуйтесь на нашу e-mail розсилку, читайте нас в Facebook і Twitter, дивіться актуальні відео на YouTube. Ми віримо, що слова мають силу, а ідеї – визначний вплив. VoxUkraine об’єднує найкращих економістів та допомагає їм доносити ідеї до десятків тисяч співвітчизників. Контент VoxUkraine безкоштовний (і завжди буде безкоштовним), ми не продаємо рекламу та не займаємось лобізмом. Щоб проводити більше досліджень, створювати нові впливові проекти та публікувати багато якісних статей, нам потрібні розумні люди і гроші. Люди є! Підтримай VoxUkraine. Разом ми зробимо більше! Підтримати VoxUkraine 0 TAGS Covid-19 Facebook вакцинація коронавірус пандемія соцмережі фактчек фейк Sorry, Comments are closed! Застереження Автори не є співробітниками, не консультують, не володіють акціями та не отримують фінансування від жодної компанії чи організації, яка б мала користь від цієї статті, а також жодним чином з ними не пов’язаний Новий Vox: VoxCheck НЕПРАВДА: ВООЗ – це приватна організація, заснована Фондом Рокфеллера VoxCheck НЕПРАВДА: Захворюваність на COVID-19 нижча там, де не вводять ніяких карантинних обмежень VoxCheck НЕПРАВДА: Covishield – неякісна вакцина для бідних країн – Віктор Вікарчук

article_url: https://voxukraine.org/uk/konspirologiya-kanada-buduye-kontstabori-zaradi-bezpeki-gromadyan-vid-covid-19/