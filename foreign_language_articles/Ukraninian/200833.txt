VoxCheck ФЕЙК: ID2020 — злочинний експеримент, а носити маски усіх змусив Ілон Маск ID2020 — проєкт по електронним паспортам, носити маски радить ВООЗ, а коронавірус — справжній 3791 , Червень 15, 2020 Лєна Шуліка, VoxUkraine Автор: Колектив авторів Перевірка фейків у рамках партнерства з Facebook. У цьому відео громадська активістка Лідія Гончаренко розповідає про сплановану пандемію, змову Гейтсівського та Рокфелерського фондів і про те, що нас хочуть позбавити особистості та громадянства. Ми спростовуємо ці та інші неправдиві тези з відео. Теза 1: ID2020 — злочинний експеримент над людьми. Вас хочуть залишити без права називатися людиною: пропонують систему ідентифікації в системному блоці, призначають назву об’єкта, цифровий номер об’єкта, і ви це підтверджуєте електронним підписом. Потім вам передають користування вашої особистістю. Ініціатива ID2020 просуває введення електронних паспортів, зокрема для людей, які мають труднощі із посвідченням особи. Наприклад, біженців, примусово переміщених осіб чи людей без громадянства, які позбавлені доступу до фізичних копій документів, через що не можуть отримати доступ до освіти, охорони здоров’я чи соціальних служб. Навпаки, ініціатива виступає за ствердження фундаментального права людини представити своє посвідчення особи за будь-яких умов і за надання повного доступу до своїх персональних даних винятково людині, а не державам чи компаніям. Електронний паспорт міститиме у собі інформацію про людину та її біометричні дані, у тому числі електронний підпис, а зберігатиметься вся інформація за технологією блокчейн. Теза 2: «Цілі сталого розвитку…» – це перетрансформування світу. Особи Гейтсівського і Рокфеллерського фондів, Колумбійського університету та ще кількох фірм вирішили змінити світовий порядок. Вони будуть контролювати науковими методами, чи всім треба жити на планеті, чи не треба. Ці 17 цілей — для людини, а вас проектом ID2020 позбавляють цього статусу. Цілі сталого розвитку — це загальні заклики до дій, спрямованих на боротьбу із бідністю у світі, захист планети, екології, ресурсів, становлення миру тощо, які мають виконувати країни-учасники ООН. Їх затвердила Генеральна асамблея ООН, а не перераховані Лідією Гончаренко організації. У Цілях сталого розвитку, ухвалених на період до 2030 року, взагалі не йдеться про штучне зменшення кількості населення планети чи будь-яку регуляцію його кількості. Щодо ініціативи ID2020, то електронний паспорт має на меті не позбавити статусу людини, а надати людині повний доступ до її персональних даних. До речі, ООН дійсно підтримує цей проект. Теза 3: У промові 2015-го року Гейтс сказав, що плануються дуже страшні пандемії та епідемії — всіх треба вакцинувати. І він сказав, що треба об’єднувати задля запобігання пандемічній небезпеці медицину з армією і поліцією. Такий військово-медичний блок. Якщо Лідія Гончаренко має на увазі виступ Білла Гейтса на конференції TED у квітні 2015 року, то ця теза — маніпулятивна. Гейтс, говорячи про можливі потенційні загрози для людства, зазначив: «Якщо у наступні кілька десятиліть щось зможе вбити 10 мільйонів людей, то вірогідніше, що це буде дуже заразний вірус, аніж війна». До речі, те, що Гейтс планував чи передбачав коронавірус, уже неодноразово спростовували незалежні фактчекери із з USA Today та Politifact. Також Гейтс сказав, що військових можна було б об’єднати із медичними працівниками. Але лише задля того, аби медичні працівники могли використовувати можливості військових швидко пересуватися та забезпечувати необхідну логістику. Щодо вацин, то йшлося про те, що нам потрібно багато досліджень в областях вакцин та діагностики, а не «вакцинувати всіх». Теза 4: Зеленський підписав указ про Цілі сталого розвитку України на період 2020 року. Все, що зараз відбувається, відбувається в рамках саме цього проекту. Цим законом нас залишають без власності. У кого є приватна власність, у кого навіть власність – це паспорт громадянина України: без цього всього нас намагаються залишити. Як це вони робитимуть? Методом голоду, методом виснаження, методом введення в борги. У цьому указі не йдеться про позбавлення будь-кого права на власність чи розпорядження своїм майном. У пункті 10 йдеться про скорочення нерівності, тобто зменшення розриву у доходах людей, а не про позбавлення людей права на їхню власність чи на документи, що посвідчують особу. Тези щодо моріння голодом, виснаження чи введення в борги не мають жодного підтвердження. Теза 5: У ID-картці, яку зараз видають замість паспорту, немає того, що ви — власник держави. А це все є в паперовому паспорті на останній сторінці. Людину залишають просто ніким і ніде, а в подальшому її хочуть зробити об’єктом. Паспорти у вигляді паспортної книжечки та паспортної картки (ID-картки) за юридичною силою ніяк не відрізняються. До того ж у паспорті у формі паспортної книжечки не вказано, що її власник є «власником держави». Теза 6: Маски, які ми носимо, це теж мета проекту. Це шлях до втілення різних систем Маска. Він говорив, що протягом 5 років людина відмовиться від мови, тобто із вживленим чипом говоритиме на телепатичному рівні. Маск збирається втілювати це з 2021 року на інвалідах та розумово-відсталих людях, проводити на них експерименти. У подкасті Джо Рогана Ілон Маск говорив, що людська мова зникне за 5 чи 10 років після того, як його компанія Neuralink закінчить розробку спеціального чипа. Після вживлення цього пристрою у мозок люди, за словами Маска, спілкуватимуться швидше та більш точно, тому потреба використовувати мовлення відпаде. Заява про те, що Маск збирається проводити експерименти на людях із інвалідністю, безпідставна. Навпаки, пристрій розробляється саме для лікування серйозних захворювань головного мозку та його розладів. У довгостроковій перспективі чипи можуть використовувати не лише для лікування. Жодного зв’язку між рекомендаціями чи введенням обов’язкового носіння масок урядами країн чи міжнародних організацій та розробками компанії Neuralink немає. Теза 7: Головний санітарний лікар Ляшко сказав: так, ми проводимо над вами досліди. Ви не їздите у транспорті, бо ви почнете кудись мігрувати, а ви повинні сидіти й робити, що ми скажемо. В інтерв’ю Віктор Ляшко дійсно зізнався, що громадський транспорт не запустили не стільки через проблему потенційного інфікування безпосередньо в транспорті, стільки через те, що люди без потреби «мігрують» та відвідують більше місць без нагальної потреби. За його словами, міграція призводить до того, що порушуються принципи карантину. Попри це Ляшко не заявляв, що над українцями проводиться якийсь експеримент, тож висновок Лідії Гончаренко є безпідставним. Теза 8: «Восени планується друга хвиля спалаху коронавірусу. Про це навіть НАТО відкрито заявляє». Друга хвиля спалаху коронавірусу не планується, а прогнозується. А НАТО саме розробляє план дій на цей випадок. Альянс хоче бути більш підготовленим і мати можливість надавати дієву підтримку партнерам. Теза 9: Коронавірус намалювали там в Інтернеті програмою і відмовляються довести — показати під мікроскопом — що коронавірус є. Національний інститут алергії та інфекційних хвороб США публікував світлини з-під мікроскопу із зображенням нового коронавірусу SARS-CoV-2. Наразі вони у відкритому доступі. VoxUkraine — унікальний контент, який варто читати. Підписуйтесь на нашу e-mail розсилку, читайте нас в Facebook і Twitter, дивіться актуальні відео на YouTube. Ми віримо, що слова мають силу, а ідеї – визначний вплив. VoxUkraine об’єднує найкращих економістів та допомагає їм доносити ідеї до десятків тисяч співвітчизників. Контент VoxUkraine безкоштовний (і завжди буде безкоштовним), ми не продаємо рекламу та не займаємось лобізмом. Щоб проводити більше досліджень, створювати нові впливові проекти та публікувати багато якісних статей, нам потрібні розумні люди і гроші. Люди є! Підтримай VoxUkraine. Разом ми зробимо більше! Підтримати VoxUkraine 0 TAGS Covid-19 Facebook коронавірус соцмережі фактчек фейк Sorry, Comments are closed! Застереження Автори не є співробітниками, не консультують, не володіють акціями та не отримують фінансування від жодної компанії чи організації, яка б мала користь від цієї статті, а також жодним чином з ними не пов’язаний Новий Vox: VoxCheck БЕЗПІДСТАВНО: Олія виноградних кісточок допомагає проти низки хвороб VoxCheck НЕПРАВДА: Захворюваність на COVID-19 нижча там, де не вводять ніяких карантинних обмежень VoxCheck КОНСПІРОЛОГІЯ: CERN працює над секретними програмами та пов’язаний з дияволом

article_url: https://voxukraine.org/uk/fejk-id2020-zlochinnij-eksperiment-a-nositi-maski-usih-zmusiv-ilon-mask/