VoxCheck НЕПРАВДА: Пандемії коронавірусу немає, а маски не захищають і лише наражають на небезпеку Пандемія реальна, а носіння масок допомагає стримати поширення COVID-19 861 , Жовтень 24, 2020 Автор: Колектив авторів Перевірка фейків у рамках партнерства з Facebook У мережі поширюють дописи з неправдивою інформацією про пандемію COVID-19 та засоби індивідуального захисту. Основна думка у публікаціях, що пандемії коронавірусу не існує, а це все лише сезонний спалах звичної ГРВІ, а маски неефективні та небезпечні. Проте, це не так. Пандемія реальна. І про це ми вже писали тут, тут, тут і тут. За визначенням ВООЗ, пандемія – поширення в усьому світі нової хвороби, до якої більшість людей не має імунітету. Тобто, термін «пандемія» лише описує наскільки хвороба поширена у світі, і нічого не говорить про серйозність захворювання. Станом на 23 жовтня, випадки захворювання на COVID-19 були підтверджені принаймні у 200 країнах та територіях. В Україні захворіли понад 330 тис. людей. Коронавірус небезпечніший за звичні ГРВІ та сезонний грип. Ми вже розповідали про те, чому COVID-19 є небезпечнішим за звичні ГРЗ. Через вищу заразність і відсутність вакцини та ефективних засобів лікування, SARS-CoV-2 поширюється масово і неконтрольовано, що може перетворювати навіть маленький відсоток смертності на значну кількість жертв, що й становить його основну небезпеку відносно звичайних спалахів ГРЗ (наприклад, сезонного грипу). Про це свідчить R0, який вказує, наскільки заразним є вірус. За даними ВООЗ, для нового коронавірусу цей показник становить приблизно 1,4–5,7, тоді як для грипу – 1,3. Крім цього, нещодавнє дослідження CDC повідомляє, що пацієнти, які були госпіталізовані із симптомами COVID-19, у п’ять разів частіше помирали, ніж у ті, хто хворів сезонним грипом. Також, хворі на COVID-19 перебувають у лікарні майже втричі довше і мають підвищений ризик розвитку 17 респіраторних та нереспіраторних ускладнень. Маски ефективні у захисті від інфікування коронавірусом і не викликають гіпоксію (недоотримання організмом кисню). Це підтверджують наукові дослідження. Оскільки маска є механічною перепоною, може виникати відчуття, що дихати стає важче або що людина вдихає менше повітря. Втім, на рівень споживання кисню це не впливає. Носіння масок є частиною комплексного пакету заходів з профілактики та контролю, які можуть обмежити поширення SARS-CoV-2, незалежно від наявності симптомів. Маски слід використовувати як для захисту здорових людей (при можливому контакті з інфікованою особою), так і для запобігання зараженню інших людей інфікованою особою. Твердження про погіршення імунітету або можливі негативні наслідки носіння масок є безпідставним, і про це ми вже писали тут. Вакцини можуть мати високу ефективність попри мутацію вірусів. Ми вже неодноразово писали, що вакцина від нового коронавірусу повинна бути ефективною, інакше вона просто не потрапить у виробництво (тут, тут, тут і тут). Вона повинна забезпечити стійкий імунітет від нового коронавірусу і стримати його поширення. Крім цього, вакцинація допоможе уникнути багатьох смертей та ускладнень під час хвороб. Науковці публікують докази того, що новий коронавірус мутує. Однак незважаючи на це, він демонструє низьку швидкість мутацій. Дослідники мутацій нового коронавірусу вважають це позитивною новиною для розробки вакцини від SARS-CoV-2. Внаслідок еволюції вірус може отримати стійкість до вакцини, однак цей процес часто потребує багато років. Багато вакцин проти вірусів РНК (яким є і SARS-CoV-2), а саме жовтої лихоманки, кору та свинки, були розроблені протягом 30-х — 70-х років минулого століття і все ще мають високу ефективність. Ці віруси мутують так само швидко чи навіть швидше, ніж коронавіруси. Утім навіть для вірусів, які мутують відносно швидко, є дієві вакцини. Наприклад, ефективність вакцини від грипу залежить від характеристик вакцинованого (вік, стан здоров’я) та збігу штаму грипу, від якого вакцинують, зі штамом грипу, який поширюється. Тому вчені намагаються підібрати вакцину, щоб вона максимально відповідала вірусу, який поширюється. Для профілактики від грипу та ГРВІ МОЗ рекомендує вакцинуватися щороку, для того, щоб захистити саме від штаму, який циркулює в поточному епідсезоні. VoxUkraine — унікальний контент, який варто читати. Підписуйтесь на нашу e-mail розсилку, читайте нас в Facebook і Twitter, дивіться актуальні відео на YouTube. Ми віримо, що слова мають силу, а ідеї – визначний вплив. VoxUkraine об’єднує найкращих економістів та допомагає їм доносити ідеї до десятків тисяч співвітчизників. Контент VoxUkraine безкоштовний (і завжди буде безкоштовним), ми не продаємо рекламу та не займаємось лобізмом. Щоб проводити більше досліджень, створювати нові впливові проекти та публікувати багато якісних статей, нам потрібні розумні люди і гроші. Люди є! Підтримай VoxUkraine. Разом ми зробимо більше! Підтримати VoxUkraine 0 TAGS Covid-19 Facebook вакцинація коронавірус соцмережі фактчек фейк Sorry, Comments are closed! Застереження Автори не є співробітниками, не консультують, не володіють акціями та не отримують фінансування від жодної компанії чи організації, яка б мала користь від цієї статті, а також жодним чином з ними не пов’язаний Новий Vox: VoxCheck НЕПРАВДА: Захворюваність на COVID-19 нижча там, де не вводять ніяких карантинних обмежень VoxCheck КОНСПІРОЛОГІЯ: CERN працює над секретними програмами та пов’язаний з дияволом VoxCheck БЕЗПІДСТАВНО: Кора дуба має лікувальні властивості

article_url: https://voxukraine.org/uk/nepravda-pandemiyi-koronavirusu-nemaye-a-maski-ne-zahishhayut-i-lishe-narazhayut-na-nebezpeku/