VoxCheck ФЕЙК: Білл Гейтс наживається на вакцинації і мріє скоротити населення планети Неправда, Фонд, заснований Білом та Меліндою Гейтс, навпаки витрачає кошти на імунізацію 6959 , Травень 15, 2020 Автор: Колектив авторів Перевірка фейків у рамках партнерства з Facebook З початку пандемії коронавірусу Білла Гейтса неодноразово звинувачували у тому, що він наживається на вакцинації по всьому світу, мріє скоротити чисельність населення планети та передбачив чи пов’язаний зі спалахом Covid-19 по всьому світу. По-перше, Білл Гейтс нічого не передбачав. До речі, цю тезу вже коментували і незалежні фактчекери з USA Today та Politifact. По-друге, Фонд, заснований Білом та Меліндою Гейтс, навпаки витрачає кошти на імунізацію, а не заробляє на ній. Поширені маніпуляції щодо імунізації та «вакцинних паспортів» перевіряємо на прикладі цитат з наступного допису. Міф 1: Білл Гейтс хоче запровадити вакцинні паспорти «Вакцини, для Білла Гейтса, є стратегічною філантропією, яка годує його численні бізнеси, пов’язані із вакцинами (включаючи амбіції Microsoft контролювати глобальне підприємство з “вакцинних паспортів”) та надає йому диктаторський контроль над глобальною політикою охорони здоров’я». Білл Гейтс має тільки один пов’язаний з медициною бізнес – він володіє частиною акцій компанії, Ecolab Inc., яка викупила компанію Microtek Medical Holdings Inc. Ця компанія розробляє і випускає засоби та рідини для боротьби з зараженнями. А теорія про «вакцинні паспорти» з’явилася після того, як Microsoft та Фонд Гейтсів почали співфінансувати – разом з іншими організаціями – ініціативу ID2020, що просуває електронні паспорти, зокрема для людей, що мають проблеми в доступі до прав та публічних благ через труднощі з посвідченням особи. Крім того, у світі працює заснована за сприяння Фонду Білла та Мелінди Гейтс організація GAVI (Світовий альянс з вакцин та імунізації), що займається допомогою країнам, що розвиваються, у вакцинуванні. Втім, проекти – електронних паспортів та вакцинації – між собою не пов’язані. Міф 2: Вакцини Фонду Гейтсів небезпечні, від них хворіють та помирають діти «Обіцяючи викорінити поліомієліт з 1,2 мільярдів доларів, Гейтс взяв під контроль Національну консультативну раду Індії (NAB) та зробив обов’язковими 50 вакцин проти поліомієліту (до 5 кожній дитині до 5 років). Індійські лікарі звинувачують кампанію Гейтса в руйнівній епідемії вакцинного штаму поліомієліту, яка паралізувала 496 000 дітей між 2000 та 2017 роками. У 2017 році уряд Індії скасував схему вакцинації Гейтса та вигнав Гейтса та його посіпак з Національної консультативної ради. Розповсюдженість поліо паралічів швидко впала». Боротьба з поліомієлітом – це глобальна проблема, для вирішення її ще в 1988 році була заснована GPEI – Глобальна ініціатива зі знищення поліомієліту. Щодо Індії, то країні справді надавалися гранти із Фонду Білла та Мелінди Гейтс, спрямовані на підтримку імунізаційної програми. Окрім того, окремо фонд фінансував GAVI у 2014 році, який з-поміж багатьох країн надавав вакцини проти поліомієліту й Індії. Проте підтверджень, що Білл Гейтс контролював якийсь із органів Індії, відповідальний за охорону здоров’я, немає. Кількість вакцин для індійських дітей визначають не міжнародні організації та їх спонсори, а Універсальна програма імунізації, створена індійським урядом. В Індії дитині мають надати 4 дози крапельної вакцини та 2 дози вакцини-ін’єкції проти поліомієліту. В проміжок від 2000 до 2017 року в країні справді були паралізовані 640 000 дітей внаслідок гострого в’ялого паралічу, однак немає жодних доказів, що це пов’язано із вакцинами проти поліомієліту. У 2017 році фонд Білла та Мелінди Гейтс припинив фінансувати основний підрозділ Відділу технічної підтримки імунізації в Індії через побоювання індійських можновладців щодо можливого зовнішнього впливу на політичні рішення країни. Однак, як заявив Соума Свамінатан, посадовець Міністерства охорони здоров’я Індії, жодних випадків впливу виявлено не було. «У 2017 році Всесвітня організація здоров’я неохоче визнала, що глобальний вибух поліомієліту є переважно вакцинним штамом, що означає, його походження від вакцинної програми Гейтса. Найжахливіші епідемії Конго, Філіппін та Афганістану пов’язані з вакцинами Гейтса. До 2018 року ¾ з усіх випадків поліомієліту були від вакцин Гейтса». Всесвітня організація охорони здоров’я ніколи не робила таких заяв. 2017 року справді спостерігалося збільшення випадків захворюваності на поліомієліт. Однак рівень захворюваності підвищився в регіонах Африки та Східного Середземномор’я. І сталося це саме через недостатнє вакцинування. Зокрема, у трьох країнах – Нігерії, Афганістані та Пакистані, які досі є осередком вірусу поліомієліту. Окрім того, поліомієліт, спричинений вакцинами, є рідкісним і складає 1 випадок до 2,4 мільйонів застосованих доз. Тож жодного зв’язку з «вакцинами Гейтса» та й вакцинами загалом ці випадки не мають. «Індійські урядові розслідування виявили, що фінансовані Гейтсом дослідники вчинили серйозні етичні порушення: тиск на вразливих сільських дівчат для участі у випробовуваннях, булінг їх батьків, фальсифікація форм згоди та відмова в наданні медичної допомоги постраждалим дівчатам. Зараз ця справа знаходиться у Верховному суді країни». У 2009 році штати Андхра-Прадеш та Гуджарат розпочали дослідницький проект щодо вакцинації проти вірусу папіломи людини (ВПЛ), який може викликати рак шийки матки. Дівчатам віком від 10 до 14 років робили щеплення вакцинами Gardasil та Cervarix (обидві сертифіковані US Food and Drug Administration). Проект розробляла та виконувала PATH, яку фінансував фонд Білла і Мелінди Гейтс. Однак у квітні 2010 року уряд Індії призупинив програму через смерть сімох дівчат, які брали участь в дослідженні. Згодом виявили, що смерті не пов’язані з вакцинацією, проте розслідування тривало у зв’язку з заявою правозахисних організацій про порушення етичних норм з боку PATH. Порушення полягали у тому, що замість дівчат чи їхніх законних представників згоду на вакцинацію підписував директор школи, де вакциновані навчалися. Про тиск на вразливих дівчат сільських дівчат для участі у випробовування, булінг їх батьків не йдеться. Тому уряд Індії справді заборонив проведення цієї програми вакцинації. Суд постановив, що PATH порушувала права дітей, а проект вакцинації – фундаментальні людські права. «У 2010 році Фонд Гейтса фінансував випробування експериментальної вакцини проти малярії GSK, вбивши 151 немовлят у Африці та спричинивши серйозні пошкодження, включаючи параліч, напади та фебрильні судоми у 1048 з 5049 дітей». У 2010 році Фонд Білла та Мелінди Гейтс фінансував розробки вакцин проти малярії. Однак жоден проєкт не передбачав їхнього випробування на дітях. Про випадки смерті немовлят за цей період у Африці через вакцини ніде не повідомлялося. До того ж, побічним ефектом вакцини від малярії можуть бути фебрильні судоми, але аж ніяк не параліч. «Під час кампанії Gates 2002 MenAfriVac в Африці у південній Сахарі оперативники Гейтса насильно вакцинували тисячі африканських дітей проти менінгіту. Від 50 до 500 дітей отримали параліч». У 2001 році Фонд Білл та Мелінди Гейтс фінансував проєкт ВООЗу для розробки вакцини проти менінгіту для африканських країн, але вакцина стала доступна для широкого використання лише у 2011 році. Втім, немає жодного підтвердження, що, по-перше, в кампанії брали участь будь-які так звані «оперативники» для насильної імунізації. Та, по-друге, немає зареєстрованих випадків дитячого паралічу за цей період в країнах, де проводилася вакцинація. Крім того, якщо такі випадки і мали місце, то вони могли бути спричинені не вакцинацією. Оскільки ця вакцина складається з живих, ослаблених вірусів, вона в дуже рідкісних випадках може викликати параліч. Натомість параліч може бути спричинений самим менінгітом. Міф 3: Мета діяльності Гейтса – зменшити чисельність населення в світі «У 2010 році Гейтс виділив ВОЗ 10 мільярдів доларів, обіцяючи зменшити чисельність населення частково за рахунок нових вакцин. Через місяць Гейтс сказав на Ted Talk, що нові вакцини “можуть зменшити кількість населення”». У 2010 році на форумі в Давосі Білл Гейтс повідомив, що він інвестує $10 млрд у GAVI на розробку і доставку вакцин для щеплення дітей у країнах, що розвиваються. Але у відео Білл Гейтс говорив не про зменшення кількості населення, а про скорочення швидкості приросту населення. Так відбувається зокрема через те, що у бідних країнах жінки народжують більше дітей, ніж в багатих. Вони збільшують шанси мати дорослих нащадків шляхом більшої народжуваності, зокрема через відсутність соціального захисту осіб похилого віку, що замість держави покладається на родину. У відео йдеться про те, що з кращою вакцинацією, охороною здоров’я та доступом до медичних послуг (а не тільки вакцинацією) більше дітей буде виживати, тому потреба народжувати більше зникне. Якщо дивитися тренд, то в країнах, які розвиваються, зменшення фертильності пов’язано зі збільшенням тривалості життя, а також доходів. Так, політика, спрямована на виживання дітей, призводить до стабілізації кількості населення та запобігає бідності. «У 2014 році Асоціація католицьких лікарів Кенії звинуватила ВООЗ у хімічній стерилізації мільйонів кенійських жінок через фальшиву кампанію вакцинації проти правця». Так, дійсно у 2014 Католицька комісія з охорони здоров’я виступала проти кампанії вакцинації, вважаючи, що вакцина – це спроба масової стерилізації жінок. Але міністр охорони здоров’я Кенії спростував це звинувачення. У 1995 році ВООЗ проводила перевірку вакцини у лабораторіях, де результати чітко показали, що вакцина є безпечною для використання та, тим паче, не є засобом стерилізації. Міф 4: Від діяльності Фонду Гейтсів помирає більше людей, ніж від хвороб «Дослідження 2017 року (Morgensen et.Al.2017) показало, що популярна в ВОЗ вакцина АКДП вбиває більше африканців, ніж хвороби, яким вона ніби то запобігає. Щеплені дівчата страждали від смертності в 10 разів вищої за невакцинованих дітей». Це твердження є прикладом підтверджувального упередження (англ. confirmation bias). Подібні висновки Могенсен та інші, справді, робили. Та автор посту не звертає уваги на критику дослідження. Оскільки ми маємо справу з доволі складним і неоднозначним питанням, далі, ми наводимо результати дослідження Могенсена та інших, а також позицію ВООЗ щодо АКДП вакцин, яка критикує висновки Могенсена та інших. Могенсен та інші (2017) (а не МоРгенсен), проаналізувавши у натуральному експерименті міську громаду у Гвінея-Бісау на початку 1980-х років, дійшли до висновку, що АКДП пов’язана зі зростанням рівня смертності (mortality hazard ratio) у 5 разів (за умови наявності попередньої вакцинації від поліомієліту). Якщо поділити по статям: для хлопчиків – у 3.93 рази, для дівчаток – у 9.98 разів. Автори наголошують, що немає жодного дослідження, яке б свідчило про позитивні ефекти для виживання (beneficial survival effects) цієї вакцини. Незважаючи на це АКДП – найбільш використовувана вакцина в світі. Хоча АКДП захищає від коклюшу, дифтерії та правцю, вона збільшує сприйнятливість до інших непов’язаних інфекцій.Проте варто зазначити, що дослідження не є рандомізованим, а саме рандомізовані дослідження рекомендує проводити наукова спільнота. Дослідження не контролювало фактор раси чи національності, тому акцентувати, що АКДП вбиває африканців некоректно. Більш того, у дослідження узагальнюють вплив АКДП на усіх людей. В свою чергу, ВООЗ не підтримує критики вакцин АКДП. Організація наголошує, що можуть мати місце інші причинно-наслідкові зв’язки – тобто, що зростання ризику смерті може бути пов’язане не з вакциною, а з дієї інших, не врахованих в дослідженні факторів. Якщо порівняти статистику синдрому раптової дитячої смерті (СРДС) вакцинованих АКДП та невакцинованих АКДП, то цифри однакові, або навіть менше для групи вакцинованих. Для більш наочного сприйняття логічної помилки, що могла бути допущена при трактуванні результатів дослідження, наводять такий приклад: люди, які потрапляють в ДТП, імовірно, за 24 години до того їли хліб, тому вживання хлібу збільшує ризик ДТП, що абсурдно. Міф 5: Гейтс тисне на компанії та міжнародні організації, щоб просувати свої ідеї «Захисники громадського здоров’я по всьому світу звинувачують Гейтса в тому, що він виключив з порядку денного ВОЗ проекти, які доведено стримують інфекційні захворювання; чиста вода, гігієна, харчування та економічний розвиток. Він, за їх словами, спрямував ресурси агенції на обслуговування свій особистого фетишу, – що гарне здоров’я походить зі шприца». Фонд Білла Гейтса співпрацює з ВООЗ як партнер по розробці продуктів. Але немає жодних доказів, що він включив або сприяв виключенню з порядку денного проектів, які доведено стримують інфекційні захворювання. «Окрім використання своєї філантропії для контролю ВОЗ, UNICEF, GAVI та PATH, Гейтс фінансує приватні фармацевтичні компанії, які виготовляють вакцини, та масову мережу фронт-груп фармаіндустії, які транслюють оманливу пропаганду, розробляють шахрайські дослідження, проводять спостереження та психологічні операції проти тих, хто вагається щодо вакцинації. Вплив та гроші Гейтса використовуються, щоб змусити мовчати незгодних та примусити до згоди». Фонд Білла та Мелінди Гейтс не займається фінансуванням приватних фармацевтичних компаній. Крім того немає і жодних доказів фінансування «пропаганди, шахрайських досліджень та психологічних операцій». Але у 2020 році 13 фармацевтичних компаній разом з Фондом об’єдналися, щоб до кінця 2030 року подолати забуті тропічні хвороби (NTD). Частина заяв автора мають риторику «теорії змов». Дослідження цього феномену показують, що головними ознаками таких дописів є не фактологічні аргументи: кругове обгрунтування (circular reasoning), повторення недоведених попередніх думок, тези, що не підлягають фактчеку, та логічні хиби. Крім того автори наводять чимало звинувачень, але не підкріплюють їх жодними доказами. Приклади таких тверджень і посилань є у тезах автора вище. VoxUkraine — унікальний контент, який варто читати. Підписуйтесь на нашу e-mail розсилку, читайте нас в Facebook і Twitter, дивіться актуальні відео на YouTube. Ми віримо, що слова мають силу, а ідеї – визначний вплив. VoxUkraine об’єднує найкращих економістів та допомагає їм доносити ідеї до десятків тисяч співвітчизників. Контент VoxUkraine безкоштовний (і завжди буде безкоштовним), ми не продаємо рекламу та не займаємось лобізмом. Щоб проводити більше досліджень, створювати нові впливові проекти та публікувати багато якісних статей, нам потрібні розумні люди і гроші. Люди є! Підтримай VoxUkraine. Разом ми зробимо більше! Підтримати VoxUkraine 0 TAGS Covid-19 Facebook Білл Гейтс коронавірус соцмережі фактчек фейк Sorry, Comments are closed! Застереження Автори не є співробітниками, не консультують, не володіють акціями та не отримують фінансування від жодної компанії чи організації, яка б мала користь від цієї статті, а також жодним чином з ними не пов’язаний Новий Vox: VoxCheck ФЕЙК: В Британії запроваджують соціальнодистанцюючі нашийники VoxCheck БЕЗПІДСТАВНО: Олія виноградних кісточок допомагає проти низки хвороб VoxCheck НЕПРАВДА: Захворюваність на COVID-19 нижча там, де не вводять ніяких карантинних обмежень

article_url: https://voxukraine.org/uk/fejk-bill-gejts-nazhivayetsya-na-vaktsinatsiyi-i-mriye-skorotiti-naselennya-planeti/