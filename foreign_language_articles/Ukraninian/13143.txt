VoxCheck МАНІПУЛЯЦІЯ: Тести на COVID-19 не виявляють вірус, а нове захворювання не страшніше за грип Тести підтверджують діагноз COVID-19, який є небезпечнішим за грип 670 , Вересень 24, 2020 Автор: Колектив авторів Перевірка фейків у рамках партнерства з Фейсбук У мережі поширюється відео, у якому начебто викривається вся «схема» COVID-19 та «справжня правда» про тестування на коронавірусну хворобу. Автор наводить цитати зі статті лікаря Олександри Новосьолової. Утім, більшість із них не відповідають дійсності або є маніпулятивними. Пояснюємо, у чому хибність тверджень з відео. Теза 1: Масове тестування виявляє лише долю хворих в сезонному грипі, а не кількість випадків коронавірусу оскільки грип має ті ж самі симптоми, що і коронавірус. Грип та COVID-19 є респіраторними захворюваннями, які викликають різні віруси. COVID-19 – спричинений зараженням новим коронавірусом (так званим SARS-CoV-2), а грип – зараженням вірусами грипу. Ми вже неодноразово писали про те, що коронавірус не тотожний звичайному грипу, зокрема тут, тут і тут. Оскільки деякі симптоми грипу та COVID-19 схожі, визначити різницю між ними лише на основі симптомів важко, тому для підтвердження діагнозу може знадобитися тестування. Крім цього коронавірус є набагато більш заразним, ніж звичайні віруси ГРЗ. Це підтверджує R0 – показник, який вказує, наскільки заразним є вірус. Наприклад, для грипу він складає 1,3; для нового коронавірусу – 1,4–5,7. Таким чином, більш заразний вірус при відсутності вакцини та ефективних засобів лікування і профілактики схильний поширюватися масово і неконтрольовано, перетворюючи навіть маленький відсоток смертності на значну кількість жертв що й становить його основну небезпеку відносно звичайних спалахів ГРЗ (наприклад, сезонного грипу). Точні показники смертності від COVID-19 поки невідомі: їх можна буде встановити після закінчення пандемії. Про проблеми із вимірюванням смертності від COVID-19 ми вже писали у попередніх матеріалах. Теза 2: COVID-19 не може знаходитися в списку небезпечних інфекцій, оскільки 80% протестованих не мають симптомів або мають легкі форми захворювання. Дійсно, більшість інфікованих можуть переносити COVID-19 із легкими симптомами чи безсимптомно. Однак, як ми вказали вище, небезпека вірусу полягає саме у його масовому поширенні, відсутності вакцини та ефективних ліків, що спричиняє значну кількість жертв навіть за відносно невисокого рівня летальності і ставить у небезпеку людей з груп ризику, серед яких відсоток летальності COVID-19 є значно вищим. Наприклад, станом на дату публікації відео (4 вересня) жертвами COVID-19 у світі стали понад 865 тисяч осіб, а наразі (22 вересня) – 962 тисяч. До того ж існує можливість повторного зараження людей, які вже перехворіли COVID-19. Теза 3: Лікарі встановлювали діагноз «коронавірус» за результатами комп’ютерної томографії всім хворим на пневмонію: як вірусну, так і бактеріальну. Теза про те, що COVID-19 приписували хворим із будь-яким типом пневмонії, не має жодних підтверджень. Крім цього статистика смертей від нового коронавірусу включає випадки, у яких COVID-19 був основною причиною смерті. Теза 4: ПЦР-тест не визначає коронавірус. Хворобу COVID-19 викликає вірус SARS-CoV-2, один із типів коронавірусу, який здатен вражати людський організм. ПЛР-тест визначає наявність ДНК або РНК конкретного вірусу, тобто його генетичний матеріал. Саме це дозволяє відрізнити SARS-CoV-2 від інших вірусів. Фейки про ПЛР-тести VoxCheck вже спростовував у попередніх матеріалах, зокрема тут і тут. А детальніше про те, як саме працюють ПЛР-тести ми пояснювали у цьому відео. Теза 5: Науковці ще не виділили SARS-CoV-2, який викликає COVID-19, – думка Ендрю Кауфмана. Ми вже неодноразово спростовували тези Ендрю Кауфмана. Крім цього його твердження визнавали неправдивими й незалежні фактчекери з Reuters. Вірус SARS-CoV-2 – справжній. Національний інститут алергії та інфекційних хвороб США опублікував світлини з-під мікроскопу із зображенням нового коронавірусу SARS-CoV-2. Наразі вони у відкритому доступі. Теза 6: У 2017 та 2018 роках тести на коронавірус показували, що 4-9% хворих на грип мають антитіла проти коронавірусу. У 2017-2018 роках тестів на COVID-19 ще не було. У січні 2020 року ВООЗ вперше опублікувала рекомендації щодо лабораторного тестування пацієнтів із підозрою захворювання, спричиненим новим коронавірусом. В Україні перша тест-система для тестування на COVID-19 з’явилася 4 лютого 2020 року. Цю тест-систему на 30 наборів реакцій Центр громадського здоров’я України закупив у німецького виробника. VoxUkraine — унікальний контент, який варто читати. Підписуйтесь на нашу e-mail розсилку, читайте нас в Facebook і Twitter, дивіться актуальні відео на YouTube. Ми віримо, що слова мають силу, а ідеї – визначний вплив. VoxUkraine об’єднує найкращих економістів та допомагає їм доносити ідеї до десятків тисяч співвітчизників. Контент VoxUkraine безкоштовний (і завжди буде безкоштовним), ми не продаємо рекламу та не займаємось лобізмом. Щоб проводити більше досліджень, створювати нові впливові проекти та публікувати багато якісних статей, нам потрібні розумні люди і гроші. Люди є! Підтримай VoxUkraine. Разом ми зробимо більше! Підтримати VoxUkraine 0 TAGS Covid-19 Facebook вакцинація коронавірус соцмережі фактчек фейк Sorry, Comments are closed! Застереження Автори не є співробітниками, не консультують, не володіють акціями та не отримують фінансування від жодної компанії чи організації, яка б мала користь від цієї статті, а також жодним чином з ними не пов’язаний Новий Vox: VoxCheck НЕПРАВДА: ВООЗ – це приватна організація, заснована Фондом Рокфеллера VoxCheck НЕПРАВДА: Захворюваність на COVID-19 нижча там, де не вводять ніяких карантинних обмежень VoxCheck НЕПРАВДА: Covishield – неякісна вакцина для бідних країн – Віктор Вікарчук

article_url: https://voxukraine.org/uk/manipulyatsiya-testi-na-covid-19-ne-viyavlyayut-virus-a-nove-zahvoryuvannya-ne-strashnishe-za-grip/