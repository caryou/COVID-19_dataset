01.03.2019 19:21 Здоровий спосіб життя як імунопрофілактика 1 березня — Всесвітній день імунітету і нагода згадати про важливість здорового способу життя. Адже стиль життя — це один із ключових факторів, що впливають на здоров’я людини. Він охоплює побутову, професійну, культурну, суспільно-політичну сфери нашої діяльності й формується на певному географічному, економічному, політичному, культурному ґрунті. Усі складові способу життя — психічний стан, фізична активність, якість харчування, режим тощо — безпосередньо впливають на адаптивний імунітет людини. А як відомо, здоров’я починається з імунної системи. За даними ВООЗ, 60% факторів індивідуального здоров’я і якості життя пов’язано саме з нашими звичками. Мільйони людей хворіють, зазнають інвалідності й навіть помирають унаслідок нездорового способу життя. Нехтування науково обґрунтованими рекомендаціями призводить до нерозумного використання свого життєвого потенціалу і проблем зі здоров’ям, як-от порушення обміну речовин, хвороби суглобів і скелета, серцево-судинні захворювання, гіпертонія, надмірна вага тощо. Численні дослідження доводять зв’язок між способом життя і здоров’ям людини — як фізичним, так і психічним. Фізичне здоров’я У 2009 р. вчені спробували вивчити соціально-демографічні, клінічні, психологічні чинники та життєві звички мешканців грецького острова Ікарія. Це місце належить до так званих синіх зон — як і острів Сардинія в Італії, острів Окінава у Японії, містечко Лома-Лінда в США, півострів Нікоя в Коста-Риці. Тамтешні жителі менше хворіють, залишаються активними навіть у літньому віці й живуть до 100 років і більше. Отже, науковці дослідили 1 420 острів’ян (віком 30+) за допомогою стандартних анкет і процедур. Значна частка вибірки була старшою 80 років, причому відсоток людей віком 90+ істотно перевищував середньоєвропейські показники. Більшість літніх респондентів повідомила про щоденні фізичні навантаження, здорові харчові звички, уникнення куріння, часте спілкування, полудневий сон і виявила надзвичайно низькі ознаки депресії. З огляду на це можна припустити, що взаємодія навколишнього середовища, здорових поведінкових факторів та клінічних характеристик позитивно впливає на довголіття. Психічне здоров’я Вибір поведінки, котру можна охарактеризувати як здоровий спосіб життя, має вирішальне значення для запобігання психічним розладам. Такого висновку дійшли вчені, дослідивши індивідуальні та комбіновані зв’язки між різними аспектами повсякденного життя і психічного здоров’я репрезентативного зразка громади в Німеччині. Дослідження відбувалося в 2012–2013 рр. за участі 7 937 респондентів, котрі самостійно оцінювали такі фактори, як частота фізичної та розумової діяльності, споживання алкоголю, куріння, індекс маси тіла, циркадна та соціальна активність. Вихідними змінними були депресія, тривога, стрес і задоволеність життям. Науковці виявили, що краще психічне здоров’я було пов’язане з частішою фізичною та розумовою діяльністю, помірним або нульовим уживанням алкоголю, відмовою від куріння, індексом маси тіла в межах норми (без істотних відхилень униз чи вгору) і сталим ритмом життя. Отже, що здоровішу поведінку обирає людина, то більше вона задоволена життям і менше схильна до психологічного дистресу. Фактори здоров’я Іранські дослідники виділили дев’ять головних складників нашого способу життя, що впливають на здоров’я: раціон та індекс маси тіла; фізичні вправи; сон; статеве життя; шкідливими звички (куріння, алкоголь тощо); самолікування; застосування сучасних технологій; відпочинок; навчання (розумовий розвиток). Систематичне планування цих факторів на мікро- і макрорівні допоможе забезпечити здоровий спосіб життя кожного індивідуума і соціуму загалом. Поділитися

article_url: https://phc.org.ua/news/zdoroviy-sposib-zhittya-yak-imunoprofilaktika