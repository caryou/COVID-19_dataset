VoxCheck ФЕЙК: Важкий COVID-19 є алергією на діоксид азоту, а більшість людей давно мають імунітет COVID-19 – новий вірус, а не алергічна реакція на азот 531 , Листопад 29, 2020 Автор: Колектив авторів Перевірка фейків у рамках партнерства з Facebook У мережі поширюють допис із цілою низкою фейків та сумнівних теорій змови про пандемію COVID-19. Спростовуємо основні неправдиві та маніпулятивні твердження. Хибна теза 1. Т-клітини від коронавірусу при контакті з азотистими сполуками можуть провокувати алергічну реакцію, астму або отруєння азотом. Де фіксують забруднення азотом – там маємо високу захворюваність. Немає підстав стверджувати, що захворювання на COVID-19 є алергічною реакцією на контакт з діоксидом азоту. Т-клітини – це специфічні різновиди лімфоцитів у крові, які знищують патогенні чужорідні клітини (зокрема, віруси) та пошкоджені чи інфіковані клітини організму. Коронавірусне захворювання відрізняється від алергічної реакції за симптомами. Найбільш поширені симптоми коронавірусного захворювання -це гарячка, втома й сухий кашель, тоді як алергічні реакції на певні збудники вирізняються нежитем, чханням, почервонінням та подразненням шкіри, набряками на обличчі тощо. Окремі наукові статті фіксують можливий зв’язок між забрудненням повітря, зокрема діоксидом азоту, і вищим ризиком захворювання на COVID-19 та смертності він нього. Інші фактори, які можуть також на це впливати – погодні умови, час запровадження і міра карантинних заходів, логістика шпиталів. Водночас, слід зазначити, що в більшості місць, де фіксують значні спалахи захворювання на COVID-19, концентрація діоксиду азоту в повітрі була співмірною з показниками до пандемії. Тобто, йдеться про довгостроковий вплив діоксиду азоту на здоров’я людини, який може підвищувати ризики при захворюванні COVID-19, а не про прямий зв’язок між діоксидом азоту та захворюванням на COVID-19. Пов’язуючи коронавірус та забруднення азотом, автор фейку посилається на приклад Іспанії. Утім, значне перевищення допустимих меж забруднення повітря, зокрема азотом, там фіксували ще до пандемії. 2018 року 15 млн жителів Іспанії дихали повітрям, яке порушувало норми ЄС. За даними видання El Pais, наприклад, забруднення повітря в Іспанії спричинило смерть 93 тис. людей впродовж 2000-2010 років, тоді як COVID-19 менш, ніж за півроку, спричинив загибель понад 40 тис. іспанців. Тож коронавірус не є наслідком отруєння від забруднення діоксидом азоту, позаяк воно було й до початку пандемії. Із-поміж джерел забруднення діоксидом азоту вирізняють спалювання корисних копалин та вихлопні гази бензинових двигунів; у приміщеннях: газові плити, керосинові нагрівачі, спалювання аерозолів з вмістом азоту, гальванізація (на виробництві та у військовій справі) Автор фейку стверджує, що напередодні пандемії в м. Ухань та в регіоні Ломбардії – де були найбільші спалахи захворювання на початку пандемії – спостерігали значні перевищення діоксиду азоту. Проте записи системи стеження за чистотою повітря показують протилежне. Із грудня 2019 до кінця лютого 2020 року в Ухані спостерігали низький рівень забруднення діоксидом азоту. У найбільших міста регіону Ломбардія – Мілані та Брешії також зафіксували низькі рівні забруднення діоксидом азоту. В обох випадках рівень забруднення діоксидом азоту в цих місцях був співмірний з показниками до й після сплесків захворювання. Хоча науковці підтверджують, що тривалий локдаун зумовив зменшення забруднення атмосфери, це не призвело до зменшення зараження й захворюваності на COVID-19. Автор фейку посилається на дослідження вчених Ерика Вомбре та Вільяма Квока, у якому йдеться, що алергічні та астматичні реакції на чужорідні безпечні тіла в організмі можуть бути спричинені збоєм механізму одного з підтипів Т-клітин. Проте це не є підставами стверджувати, що цей підтип Т-клітин збігається з Т-клітинами, які реагують на білки клітин вірусу SARS-CoV-2. До того ж, немає даних для тверджень, що причиною збою механізму є отруєння діоксидом азоту. Далі, автор фейку на підтвердження своєї думки, що коронавірус є алергією, посилається на тезу доктора Хейдей зі статті ВВС. Він каже, що розтин тіл людей, які загинули внаслідок ускладнень від коронавірусу, показує некроз (відмирання) тканин селезінки та лімфовузлів, що є ознакою ураження та загибелі Т-клітин в організмі. Тобто, у важкому перебігу захворювання, мовляв, відбувається загибель Т-клітин, що вказує на алергію. Однак, по-перше, наукові дослідження свідчать, що немає підстав стверджувати про некроз печінки й лімфовузлів серед усіх пацієнтів, які загинули від коронавірусу. По-друге, немає доказів, що алергія викликана саме захворюванням, що специфічно стосується Т-клітин, а дослідження Вомбре та Квока вказують на збій певного підтипу, але не дають пояснення, чому це відбувається. Тож твердження, що коронавірус є алергічною реакцією організму або астмою, викликаною збоєм Т-клітин внаслідок контакту з діоксидом азоту, є некоректними. Хибна теза 2. Для алергіків, яким загрожує отруєння з азотом (важкий коронавірус), треба позбутися збою Т-клітин через біг на довгі дистанції. Біг має той самий ефект, що вентиляція ШВЛ, а також з потом і підвищенням температури тіла знищуються патогенні агенти. Передовсім, від сильного потовиділення в деяких людей також може бути алергічна реакція – уртикарія (кропив’янка). Наукове дослідження про вплив занять спортом, зокрема бігу, свідчить, що виснажливий біг на довгі дистанції, який рекомендують у дописі, навпаки пригнічує імунну систему та збільшує ризик важкого перебігу вірусів респіраторних шляхів. Фахівці Центру доказової медицини Оксфордського університету також рекомендують утриматися від сильних навантажень під час респіраторних захворювань. Окрім того, твердження, що заняття спортом мають суттєво зменшують ризик важкого перебігу респіраторних хвороб, потребує більше даних і досліджень. Вентиляція легень внаслідок занять бігом не можна порівнювати з інвазивною терапією штучної вентиляції легень. Штучна вентиляція легень застосовується при критичному пошкодженні або відмові респіраторної системи організму, у такий спосіб механічний апарат тимчасово забезпечує процес дихання замість органів дихання. Хибна теза 3. Гроші на наукові дослідження зв’язку між смогом із вмістом азоту та алергічною реакцією не дадуть, бо це означатиме, що потрібно скорочувати промислові відходи заводів, тобто зменшувати доходи багатіїв. Не всі наукові дослідження фінансуються заможними людьми. Значну частину наукових досліджень фінансують міжнародні організації, державні науково-дослідні центри, урядові агенції, військові сили та університети. Також не всі заможні люди мають стосунок до промислового виробництва, що забруднюють атмосферу. Хибна теза 4. Коронавірус є безпечним грипом, від якого в більшості людства вже давно є імунітет Т-клітин. Коронавірус не є штамом грипу. Захворювання COVID-19 спричиняється зараженням нововиявленим вірусом SARS-CoV-2. Його існування доведене науковими дослідженнями, а світлини геному вірусу під мікроскопом є у відкритому доступі. До того ж, коронавірус є набагато більш заразним, ніж звичайні віруси ГРЗ. Це підтверджує R0 – показник, який вказує, наскільки заразним є вірус. Наприклад, для грипу він складає 1,3; для нового коронавірусу – 1,4–5,7. Таким чином, більш заразний вірус при відсутності вакцини та ефективних засобів лікування і профілактики схильний поширюватися масово і неконтрольовано, перетворюючи навіть маленький відсоток смертності на значну кількість жертв, що й становить його основну небезпеку відносно звичайних спалахів ГРЗ (наприклад, сезонного грипу). Від ускладнень грипу помирає щороку від 290 тис. до 650 тис. людей. Від COVID-19 наразі (за неповний рік) померло вже понад 1 млн людей. Також грип є вакциноконтрольованою хворобою: щеплення від грипу уповільнюють поширення захворювання або зменшують ризик складного перебігу хвороби. Натомість від COVID-19 вакцини немає. У фейку стверджують, що насправді певний рівень імунітету від коронавірусу має більша частина людства. У статті ВВС, на яку посилається автор фейку, стверджують, що вчені віднайшли в зразказ крові, взятих задовго до початку пандемії COVID-19, Т-клітини, що реагують на білки на поверхні клітин вірусу. Інший доказ на підтвердження цієї тези є те, що чимало людей, що одужали від коронавірусу, не мали антитіл у крові, проте мали ці Т-клітини. За оцінками вчених, певний ступінь імунної готовності організму до коронавірусу мають від 40% до 60% людей, які ще не були заражені вірусом. Відсутність цих клітин у певних людей може бути поясненням, чому в них важчий перебіг хвороби. Проте в статті професор Хейдей зазначає, що наявність цих Т-клітин ймовірно була зумовлена попереднім регулярним контактом людей з іншими респіраторним вірусами, які мають подібний набір білків-рецепторів на поверхні клітин, а не SARS-CoV-2. Це не означає, що людство мало постійний контакт із SARS-CoV-2 до початку пандемії в грудні 2019 року. Також це не є підставою стверджувати, що в більшості людей є стійкий імунітет – лише певний рівень імунного захисту, який потребує подальшого наукового дослідження і спостереження. Хибна теза 5. Коронавірус боїться людей, які палять, або мають домашніх улюбленців, позаяк у них мінімізовано алергічні реакції на чужорідні тіла. У фейку посилаються на інтерв’ю польської лікарки Сабіни Олекс-Кондор, що працює в Мадриді. Вона стверджує, що за спостереженням близька 100 пацієнтів з домашніми улюбленцями, можна стверджувати про наявність в таких людей імунітету від коронавірусу. Іноземні фактчекери вже спростовували тези цього інтерв’ю. Науковці застерігають робити висновки, що наявність домашніх улюбленців, зокрема псів і котів, покращує імунну відповідь на SARS-CoV-2. Питання ще недостатньо досліджене. Далі на підтвердження думки про кращий імунітет курців посилаються на дослідження китайських лікарів за клінічними історіями пацієнтів у шпиталі в Ухані. Однак, у цій же статті вказано, що причини невеликої кількості курців серед пацієнтів шпиталю із захворюванням на COVID-19 невідомі й потребують додаткового дослідження. Очевидно, що немає підстав стверджувати про нижчі ризики захворювання на коронавірус серед курців. Хибна теза 6. Вчені розглядають можливість застосувати вакцини через ніс або ротову порожнину, що матиме ефект для вакцинації від усіх вірусів. Але насправді сенсація в тому, що вчені визнали: від вірусів захищає просто здоровий спосіб життя та природний імунітет. У статті видання Bloomberg, на яку посилається автор фейку, не йдеться про те, що від вірусів захищає здоровий спосіб життя, свіже повітря та сонце. Учені роздумують над ефективністю вакцинації через ніс та рот, оскільки деякі досліди та спостереження показують кращу імунну відповідь, порівняно з традиційними щепленнями через ін’єкції. Також такі вакцини буде легше перевозити та зберігати. У статті немає думки чи тези, що вчені залишили спроби винайти вакцину від коронавірусу й підтримали ідею, що від вірусів захищає свіже повітря та спорт. Хибна теза 7. Сонце і свіже повітря дають змогу подолати будь-які віруси, у тому числі коронавірус. Зокрема, про це кажуть Річард Хобдей і в. о. міністра внутрішньої безпеки США Вільям Браян. Річард Хобдей є автором кількох книг про ймовірну користь для здоров’я від сонячного світла. Проте в рецензії медичних експертів на його книги зазначено, що він не є сертифікованим лікарем, а лише має диплом PhD. Річард Хобдей має публікації про користь сонячного світла під час епідемії “іспанського грипу” 1918-1919 років. Зокрема, він пов’язує меншу кількість смертей серед пацієнтів, що перебували просто неба й, на його думку, перебували під терапевтичним ефектом від сонячного проміння, ніж серед тих, хто не мав такої можливості. Проте, у своїй же статті, він припускає, що іншою причиною могли бути погані умови вентиляції повітря в наметах та палатах, де лежали хворі на “іспанку”, ніж на свіжому повітрі. Тому теза, що свіже повітря й сонячне проміння є запорукою профілактики та одужання від вірусів, має обмежені докази та свідчення. Вільям Браян є в. о. заступника міністра внутрішньої безпеки США з питань науки та технологій, а не в. о. міністра. Весною цього року він справді заявляв, що ультрафіолетове випромінювання сонця може вбивати віруси та разюче зменшить кількість зараження і захворювання. Проте журналісти зазначали, що він є колишнім військовим офіцером, а не науковцем, і його освіта стосується логістики. Знищити оболонку вірусу SARS-CoV-2 може лише дуже потужне ультрафіолетове випромінювання, яке є небезпечним для здоров’я людей. Звичайні ультрафіолетові лампи, які використовуються для дезінфекції, не мають такої потужності. Хибна теза 8. Карантин мав зворотній ефект – позбавив людей сонця і свіжого повітря, тому люди зі слабшим імунітетом загинули, більше ніхто не вмирав, а влада оголосила про користь від локдауну. Карантин якраз має на меті зменшити криву зараження осіб, які мають ризик важкого перебігу й потребують госпіталізації. Дослідження свідчать про ефективність карантинних заходів в уповільненні “пандемічної кривої” та надали системам охорони здоров’я час на консолідаці. ресурсів. Твердження, що карантин позбавив людей зі слабшим імунітетом доступу до свіжого повітря й сонця, а тому вони загинули, а сильніші вижили, мають типові ознаки теорій змов. Фейки про шкоду та неефективність карантинних заходів ми вже неодноразово спростовували (тут, тут і тут) Хибна теза 9. Владі теж вигідні локдаун й істерика від пандемії, оскільки це розв’язує руки на знищення “малого бізнесу” та контроль за умами людей. Щойно люди протестуватимуть, влада робить більше тестування, і показує більше випадків, але інфіковані всі вже давно. Переконання, що урядам країн світу вигідні пандемія та “істерика від пандемії” для більшого контролю за населенням та знищення малого бізнесу мають ознаки конспірологічних теорій. Карантин негативно вплинув не лише на малий та середній бізнес. Закриті кордони, обмеження кількості осіб в закритих приміщеннях та падіння попиту нашкодило й великим бізнесам. Як ми вже зазначили вище, немає підстав вірити в те, що всі були інфіковані давно. Т-клітини, які, можливо, мають певний рівень захисту, за приблизними оцінками науковців, мають до 60% людей. Уряди не можуть взяти випадкових людей, які нібито давно інфіковані, і показувати, що, мовляв, випадки збільшуються, тому що ПЛР-тести показують лише активні форми зараження, а не зараження в минулому. На відміну від тестів на наявність антитіл від коронавірусу у крові, ПЛР-тести виявляє РНК-вірусу, тому тест буде позитивним для тих людей, в організмі яких присутній генетичний матеріал. Ми вже спростовували фейки, що ПЛР-тести неправильно виявляють випадки захворювання. VoxUkraine — унікальний контент, який варто читати. Підписуйтесь на нашу e-mail розсилку, читайте нас в Facebook і Twitter, дивіться актуальні відео на YouTube. Ми віримо, що слова мають силу, а ідеї – визначний вплив. VoxUkraine об’єднує найкращих економістів та допомагає їм доносити ідеї до десятків тисяч співвітчизників. Контент VoxUkraine безкоштовний (і завжди буде безкоштовним), ми не продаємо рекламу та не займаємось лобізмом. Щоб проводити більше досліджень, створювати нові впливові проекти та публікувати багато якісних статей, нам потрібні розумні люди і гроші. Люди є! Підтримай VoxUkraine. Разом ми зробимо більше! Підтримати VoxUkraine 0 TAGS Covid-19 Facebook вакцинація коронавірус пандемія соцмережі фактчек фейк Sorry, Comments are closed! Застереження Автори не є співробітниками, не консультують, не володіють акціями та не отримують фінансування від жодної компанії чи організації, яка б мала користь від цієї статті, а також жодним чином з ними не пов’язаний Новий Vox: VoxCheck НЕПРАВДА: Захворюваність на COVID-19 нижча там, де не вводять ніяких карантинних обмежень VoxCheck КОНСПІРОЛОГІЯ: CERN працює над секретними програмами та пов’язаний з дияволом VoxCheck БЕЗПІДСТАВНО: Кора дуба має лікувальні властивості

article_url: https://voxukraine.org/uk/fejk-vazhkij-covid-19-ye-alergiyeyu-na-dioksid-azotu-a-bilshist-lyudej-davno-mayut-imunitet/