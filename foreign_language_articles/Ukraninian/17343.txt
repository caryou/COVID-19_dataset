VoxCheck ФЕЙК: Лікарі доводять, що пандемія – це фашизм та винищення людства Більшість тверджень у відео – неправдиві та антинаукові 303 , Листопад 26, 2020 Автор: Колектив авторів Перевірка фейків у рамках партнерства з Facebook Мережею поширюють відео начебто наукової онлайн-конференції, до якої долучаються лікарі та активісти, що виступають проти обмежувальних заходів через пандемію коронавірусу. Імунологи-гомеопати з Росії, активіст французької «Ліги проти примусової вакцинації», авторка листа бельгійських лікарів про COVID-19 (який ми вже коментували раніше) та багато інших спікерів намагаються довести, що пандемія нового коронавірусу — це «фашизм під маскою медицини». Багато тез, які згадують у цьому відео, ми вже неодноразово спростовували раніше. Наприклад, що маски викликають гіпоксію, ПЛР-тести не призначені для діагностування SARS-CoV-2, що грип небезпечніший за COVID-19, пандемії іспанського грипу ніколи не було, а Фонд Рокфеллера написав сценарій пандемії ще в 2010 році. Далі ми спростовуємо решту неправдивих тверджень із відео. Хибна теза 1: У Новій Зеландії побудовано перший карантинний табір для людей, які відмовилися робити тести. Ведуча американського телеканалу Fox News Лаура Інграхем заявила, що прем’єр-міністерка Нової Зеландії відправляє туристів у «карантинні табори». Аби це підтвердити, вона використала кадри із прямого ефіру в соцмережах прем’єр-міністерки Джасінди Ардерн. У ньому Ардерн пояснювала, як працює система карантину для тих, хто приїжджає у Нову Зеландію з-за кордону — прибулі мають відправитися на обсервацію у відведені під це готелі, якщо отримують позитивний результат тесту на COVID-19 чи були в контакті із зараженими. Жодних «карантинних таборів» у Новій Зеландії немає. Хибна теза 2: 98% населення переносить COVID-19 безсимптомно чи з дуже легкими симптомами. Точно визначити відсоток людей, що переносять COVID-19 безсимптомно, складно — для цього потрібно тестувати усіх без винятку людей. Однак приблизні оцінки з перших досліджень коливаються в межах від 18% до близько 80%. Наприклад, результати нещодавнього дослідження, що систематизувало 79 попередніх праць та охопило 6 000 учасників, показали, що всього 20% заражених лишаються безсимптомними. Однак важливо пам’ятати, що навіть безсимптомні носії здатні поширювати вірус та заражати інших. Хибна теза 3: У Бельгії в період з березня до жовтня не було перевищено рівень смертності, крім незначного піку в серпні. За цей період загинуло не більше людей, ніж за такий самий період попередні 5 років. Насправді рівень смертності у 2020 році в Бельгії у деякі періоди перевищував показники минулих років у кілька разів. До того ж пік по кількості смертей припав на квітень, наприклад, у квітні 2020 в середньому за день помирало 514 осіб, тоді як у квітні трьох попередніх років помирало 293 особи. Ще один спалах дійсно був у серпні, так само останнім часом реєструють рекордну для попередніх років смертність за жовтень (за 31 жовтня — 487 смертей). Відслідковувати динаміку смертності в порівнянні з попередніми роками можна тут. Хибна теза 4: Щороку від туберкульозу помирає більше людей, ніж від COVID-19. Неможливо коректно порівняти щорічну кількість смертей від туберкульозу та COVID-19, оскільки статистики по туберкульозу за 2020 рік ще немає, а спалахи нового коронавірусу почалися лише наприкінці 2019 року. Однак, наприклад, за 2019 рік від туберкульозу, за підрахунками ВООЗ, загинуло 1,4 млн людей у всьому світі. Від початку 2020 року до 15 жовтня у світі вже було зареєстровано 1,3 млн смертей від COVID-19. До того ж COVID-19 — це додаткова причина смертності, а той факт, що від туберкульозу помирає значна кількість людей, не применшує проблему смертності від COVID-19. Хибна теза 5: Коронавірус — це не щось нове, він завжди жив серед нас та перебував у наших організмах; ми всі його носії. Загалом коронавірусів у світі виявили майже пів сотні, 7 із них — людські. Перший із них описали в 1965 році, а нинішній SARS-CoV-2 став сьомим. І виявили його вперше у 2019 році; натомість наукових доказів того, що SARS-CoV-2 поширюється серед населення уже роками, не існує. І попри значні темпи поширення, немає підстав стверджувати, немов ним вже заражені усі люди. Хибна теза 6: Білл Гейтс виступає за розробку РНК-вакцини, що фактично перепрограмує людський організм — він почне сам у собі виробляти вакцину. РНК-вакцини стимулюють вироблення антитіл, що запускають імунну реакцію організму на патоген. РНК-компонент вакцини не взаємодіє з геномом людини і не здатен змінювати його. Тому твердження про будь-яке «перепрограмування» організму — антинаукове. VoxUkraine — унікальний контент, який варто читати. Підписуйтесь на нашу e-mail розсилку, читайте нас в Facebook і Twitter, дивіться актуальні відео на YouTube. Ми віримо, що слова мають силу, а ідеї – визначний вплив. VoxUkraine об’єднує найкращих економістів та допомагає їм доносити ідеї до десятків тисяч співвітчизників. Контент VoxUkraine безкоштовний (і завжди буде безкоштовним), ми не продаємо рекламу та не займаємось лобізмом. Щоб проводити більше досліджень, створювати нові впливові проекти та публікувати багато якісних статей, нам потрібні розумні люди і гроші. Люди є! Підтримай VoxUkraine. Разом ми зробимо більше! Підтримати VoxUkraine 0 TAGS Covid-19 Facebook вакцинація коронавірус пандемія соцмережі фактчек фейк Sorry, Comments are closed! Застереження Автори не є співробітниками, не консультують, не володіють акціями та не отримують фінансування від жодної компанії чи організації, яка б мала користь від цієї статті, а також жодним чином з ними не пов’язаний Новий Vox: VoxCheck НЕПРАВДА: Захворюваність на COVID-19 нижча там, де не вводять ніяких карантинних обмежень VoxCheck КОНСПІРОЛОГІЯ: CERN працює над секретними програмами та пов’язаний з дияволом VoxCheck БЕЗПІДСТАВНО: Кора дуба має лікувальні властивості

article_url: https://voxukraine.org/uk/fejk-likari-dovodyat-chomu-pandemiya-tse-fashizm-ta-vinishhennya-lyudstva/