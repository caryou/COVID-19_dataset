Карантинні обмеження вплинули на організацію освітнього процесу в Київській області. Форма навчання у школах залежить від карантинного зонування міст та районів області, дитсадки ж продовжують працювати у штатному режимі. Про це сьогодні, 11 листопада, повідомив заступник директора департаменту охорони здоров’я Київської обласної державної адміністрації Олександр Світлий під час он-лайн брифінгу. Так, у 117 закладах загальної середньої освіти, які знаходяться у «червоній» карантинній зоні організоване дистанційне навчання. Йдеться про майже 37,5 тисячі учнів. У закладах освіти помаранчевої зони навчання проводиться очно, дистанційно чи за змішаною формою в залежності від епідемічної ситуації. Зокрема, у школах Білої Церкви та Узинської ОТГ очно навчаються учні початкових класів, а 5-11 класи – дистанційно. У закладах освіти Києво-Святошинського району та в Ірпені організоване змішане навчання. Є також випадки, коли заклади повністю працюють у дистанційному режимі, через захворювання на коронавірус. Це по дві школи в Білоцерківському, Васильківському, Переяслав-Хмельницькому районах, а також по одній школі в Бородянському та Яготинському районах. Також дистанційно навчаються окремі класи у Бучі та Бородянці. А учні Бучанського НВК № 4 будуть перебувати на канікулах до 15 листопада. Загалом наразі лікуються від корона вірусу 257 учнів та 464 вчителі. Разом із тим, заклади дошкільної освіти Київщини продовжують працювати у штатному режимі. Йдеться і про ті садки, які знаходяться у «червоних» зонах. Вони функціонують, згідно з рішенням державної комісії з питань ТЕБ і НС. Заклади дошкільної освіти можуть закрити на карантин у разі виявлення коронавірусу серед дітей чи працівників. Відтак, тимчасово припинили роботу 7 дитячих садків, а саме: у Миронівській, Бучанській, Фурсівській і Ржищівській ОТГ, а також Переяслав-Хмельницькому, Обухівському та Рокитнянському районах. Усі, хто контактував із хворими, перебувають на самоізоляції. Олександр Світлий наголосив на тому, що усі заклади освіти перевіряються на дотримання протиепідемічних вимог. Так, лише впродовж жовтня фахівці Головного управління Держпродспоживслужби в Київській області перевірили 77 шкіл. У 12 із них виявили порушення. Також перевірки відбулись у 67 дитсадках. За їх результатами порушення зафіксували в 17 закладах освіти. Серед найпоширеніших порушень: – недостатня забезпеченість санітарних кімнат та мед кабінетів антисептиками та паперовими рушниками; – встановлення контейнерів для використаних паперових серветок у неправильних місцях; – порушення правил використання маски на робочому місці та під час допуску до роботи персоналу. Під час повторного обстеження ці порушення усунули без застосування заходів адміністративного впливу.

article_url: http://koda.gov.ua/news/cherez-karantin-shkoli-na-kiivshhini-prac/