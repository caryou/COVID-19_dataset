VoxCheck ФЕЙК: У боротьбі з COVID-19 заборонили усе, що оздоровлювало людство Неправда: введені обмежувальні заходи не порушують права людей на охорону здоров’я 630 , Червень 29, 2020 Лєна Шуліка, VoxUkraine Автор: Колектив авторів Перевірка фейків у рамках партнерства з Facebook. У дописі, який поширюють мережею, автор маніпулятивними та неправдивими тезами намагається довести, що пандемія коронавірусу — спланована акція медичної мафії та фашистських урядів, які заборонили населенню вести здоровий спосіб життя. Спростовуємо ключові тези й пояснюємо, чому це не так. «Запрет на коллективный иммунитет к вирусам. Под запрет попали ВСЕ коллективы и ячейки общества, включая семью» Існує два способи розвинути колективний імунітет. Перший — так званий природний, коли захворюванням перехворіла велика кількість людей, та їхні організми виробили необхідну для імунітету кількість антитіл. Другий — шляхом масової вакцинації, коли більша частина населення отримала вакцину. І вакцинація — безпечніший спосіб, оскільки поняття природного колективного імунітету передбачає, що 70-90% усього населення має перехворіти певною хворобою. Якщо мова йде про інфекційне чи вірусне захворювання, від якого немає вакцини чи ефективного лікування, його неконтрольоване поширення здатне призводити до непомірного навантаження на системи охорони здоров’я і, як наслідок, до зростання кількості смертей. Більше того, можливість формування колективного імунітету від SARS-CoV-2 сумнівна через нестійкість антитіл, що виробляються внаслідок імунної реакції на новий коронавірус. До того ж у випадку SARS-CoV-2 наявність антитіл не означає, що людина не може заразитися повторно. Уряди різних країн дійсно вводили карантинні обмеження, у тому числі заборону масових зібрань, проте це робилося із метою зупинити поширення нового коронавірусу. Окрім цього, жодні обмеження не забороняли мати сім’ю: це твердження є безпідставним. «Запрет на медицину. Перепрофилирование общей медицины в ковидную — есть прямой запрет на лечение всех болезней, кроме Ковида» Ні в рекомендаціях Всесвітньої організації охорони здоров’я, ні у вказівках українського або російського урядів не йдеться про перепрофілювання усієї загальної медичної системи винятково під потреби боротьби із COVID-19. В Україні, наприклад, Уряд визначив перелік лікарень для госпіталізації пацієнтів із COVID-19. Це було зроблено саме для того, аби пацієнти, які звертатимуться в лікарні з приводу інших захворювань, не перетиналися із інфікованими коронавірусом та безпечно проходили лікування. Заборони лікувати будь-які інші хвороби, окрім COVID-19, не існує. «Запрет на индивидуальный иммунитет. Под запретом солнце, воздух, вода, полноценное питание   Маска — это прямой удар по дыхательным органам, которые предусмотрительно и изначально были объявлены слабым местом Ковида» Карантинні заходи впроваджувалися для того, аби обмежити контакти людей і, як наслідок, зупинити масове поширення коронавірусу, а не аби обмежити доступ людей до сонця, повітря тощо. Ми уже спростовували тезу про те, що маски є небезпечними. Раніше ВООЗ наголошувала на ризиках самозараження при неправильному використанні масок: розвитку проблем із диханням або фальшивого відчуття безпеки, внаслідок якого люди перестають дотримуватися соціальної дистанції та правил гігієни. Однак носіння масок із дотримання відповідних правил їхнього використання є безпечним. До того ж ВООЗ 5 червня оновила свої рекомендації: тепер маски варто одягати для захисту здорових людей (при контакті з потенційно інфікованими), а також інфікованим (для запобігання подальшої передачі). Щодо «оголошених слабким місцем» дихальних органів, то так, найпоширенішими симптомами COVID-19 є сухий кашель та біль у горлі, а при ускладненні може розвинутися ускладнення дихання. Проте «завбачливо» цього ніхто не визначав: фейкові тези про те, що коронавірус — штучний та спланований, ми уже спростовували раніше. «Категорически запрещён спорт как здоровый образ жизни. Идёт целенаправленный откат в пропаганде здорового образа жизни. Запрещены спортклубы и спортивные соревнования» У багатьох країнах у рамках карантинних обмежень задля запобігання поширення коронавірусної інфекції забороняли проведення спортивних заходів та закривали спортивні зали. Проте спорт як такий та фізичну активність не забороняли: ВООЗ навіть давала рекомендації та проводила кампанії про те, як людям підтримувати належний рівень фізичної активності в умовах самоізоляції. «Предлагается совершенно вредная процедура обеззараживания рук с уничтожением естественного защитного барьера человека, вследствие чего, руки становятся особенно уязвимыми к вредным бактериям, особенно летом и в резиновых перчатках» Навпаки: антисептики із вмістом спирту понад 60% можуть допомогти вам уникнути захворювання, а також не заразити інших. За умови правильного застосування — використовувати достатню кількість та не витирати до повного висихання — антисептик деактивує багато типів мікробів. Але не всі: саме тому в Центрі з контролю та профілактики захворювань США зазначають, що миття рук із милом — ефективніший спосіб. Однак за відсутності води та мила поруч необхідно використовувати антисептик із високим вмістом (60-95%) спирту. Щодо рукавичок, то за умов правильного використання та утилізації вони допомагають уникнути потрапляння вірусу в організм. Про розмноження бактерій на шкірі під рукавичками також не може йти мова. Правильне використання означає мити руки до використання рукавичок, потім висушити руки насухо – це елементарні правила гігієни. Після зняття рукавичок руки також потрібно мити. «Самоизоляция — это запрет на движение. А движение и есть жизнь. Запрет на движение — запрет на жизнь» Самоізоляція передбачає, що людина, яка має симптоми COVID-19 чи потенційно контактувала з хворими на COVID-19, залишається вдома та не відвідує будь-які публічні місця, аби не заразити новою коронавірусною інфекцією інших людей. Якщо автор має на увазі обмеження соціальної активності в цілому, то суворі карантинні заходи справді могли мати ряд негативних ефектів. Наприклад, для економіки, фізичної активності та психічного здоров’я людей. У той же час вони вводилися для уникнення значної кількості жертв, яку спричинило б неконтрольоване поширення COVID-19 і перевантажені внаслідок цього системи охорони здоров’я. Дослідження, проведене за даними 129 країн світу, показує, що обмежувальні заходи мали високу ефективність у стримуванні поширення коронавірусу. Наприклад, ранні і жорсткі обмежувальні заходи у Новій Зеландії (обмеження на публічні заходи і масові зібрання, роботу шкіл і підприємств, самоізоляція громадян вдома) дозволили знизити потенційний рівень летальності на близько 90% порівняно з ситуацією без обмежень. Тобто в Новій Зеландії показники летальності від COVID-19 могли би бути у 10 разів вищими за відсутності жорстких обмежувальних заходів. «ВОЗ с такой уверенностью прогнозирует вторую вспышку Ковида по причине того, что сам ее и организовал» Пандемія COVID-19 виникла внаслідок природної мутації вірусу та його швидкого поширення. Наукових підтверджень, що її хтось організував, немає. Усі теорії змови про штучне походження коронавірусу не підкріплені будь-якими доказами. Щодо другого спалаху, то керівник відділу з надзвичайних ситуацій ВООЗ Майк Раян заявляв, що наразі ми перебуваємо у середині першої хвилі коронавірусу. За його словами, епідемії часто проходять хвилями, і в державах, де надто рано скасовують карантинні заходи, може виникнути новий пік захворюваності. «Медицинской мафии нужно больное человечество, а правительствам нужен фашизм» Ми вже неодноразово спростовували схожі тези про те, що пандемія нового коронавірусу — фейкова, спланована та створена для збагачення окремих осіб. Усі вони не підкріплені фактами і є характерним елементом теорій змов. У цьому матеріалі автор також не наводить аргументів та доказів на користь таких тез. VoxUkraine — унікальний контент, який варто читати. Підписуйтесь на нашу e-mail розсилку, читайте нас в Facebook і Twitter, дивіться актуальні відео на YouTube. Ми віримо, що слова мають силу, а ідеї – визначний вплив. VoxUkraine об’єднує найкращих економістів та допомагає їм доносити ідеї до десятків тисяч співвітчизників. Контент VoxUkraine безкоштовний (і завжди буде безкоштовним), ми не продаємо рекламу та не займаємось лобізмом. Щоб проводити більше досліджень, створювати нові впливові проекти та публікувати багато якісних статей, нам потрібні розумні люди і гроші. Люди є! Підтримай VoxUkraine. Разом ми зробимо більше! Підтримати VoxUkraine 0 TAGS Covid-19 Facebook коронавірус соцмережі фактчек фейк Sorry, Comments are closed! Застереження Автори не є співробітниками, не консультують, не володіють акціями та не отримують фінансування від жодної компанії чи організації, яка б мала користь від цієї статті, а також жодним чином з ними не пов’язаний Новий Vox: VoxCheck НЕПРАВДА: Захворюваність на COVID-19 нижча там, де не вводять ніяких карантинних обмежень VoxCheck КОНСПІРОЛОГІЯ: CERN працює над секретними програмами та пов’язаний з дияволом VoxCheck БЕЗПІДСТАВНО: Кора дуба має лікувальні властивості

article_url: https://voxukraine.org/uk/fejk-u-borotbi-z-covid-19-zaboronili-use-shho-ozdorovlyuvalo-lyudstvo/