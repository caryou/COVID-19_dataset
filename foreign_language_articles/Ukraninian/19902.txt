VoxCheck ФЕЙК: Остаточний підсумок наймасштабнішого обману про коронавірус Коронавірус – не наймасштабніший обман, а реальна пандемія 2595 , Травень 26, 2020 Автор: Колектив авторів Перевірка фейків у рамках партнерства з Facebook Блогер та громадський діяч Андрій Козак регулярно пише про те, що коронавірус – це наймасштабніший обман за всю історію людства, а пандемія і «штучний хаос» – фейкові. Для аргументації своїх ідей Козак сам створює численні фейки. Цього разу у дописі Козака фігурували як старі аргументи, які ми вже кілька разів спростовували, так і деякі нові. У цьому матеріалі ми проаналізували нові маніпулятивні тези Андрія Козака. Решта тверджень, які він поширює і знову повторює, вже були спростовані тут і тут. «Також новини з переповненими хворими на Ковід19 шпиталями в Іспанії були розгромлені незалежними блогерими, які довели всьому світу, що абсолютна більшість шпиталів в Іспанії були порожніми, і влада цієї країни з соромом частково змушена була визнати цю інформацію». В лікарнях Мадриду та на околицях міста не вистачало місць для хворих. Однак, якщо й були фото з незаповнених лікарень, то це не означає, що хворих на коронавірус немає. Навпаки – переповнені лікарні – це ознака того, що медична система держави не впоралась із навантаженням. До того ж, багато хворих залишаються вдома на самоізоляції, а не в лікарнях. Фейки про порожні лікарняні палати як аргумент безпечності чи штучності коронавірусу поширювалися не лише про Іспанію, а й про Францію, Італію та США. Наприклад, у подібному спростованому фейку зі США його автори використовували фото з лікарень, де цілі відділення звільняли для хворих на коронавірус на випадок, якщо місць у інфекційних не вистачить. «Всесвітньо відома Сара Мадад – директор по вивченню спеціальних патогенів в Нью – Йорку приголомшила весь світ, коли визнала, що КОВІД19 – це інфекція помірного типу і при летальності 2% від усіх заражених це дозволяє з упевненістю стверджувати, що Коронавірус не є смертельним вироком і зовсім не несе такої загрози, як раніше повідомляло ВОЗ». В інтерв’ю Business Insider Сара Мадад зазначала, що на основі наявних на сьогодні даних можна говорити про летальність 2% та помірний тип інфекції, а також що коронавірус не є смертельним вироком. Однак, вона наголошувала, що робити остаточні висновки ще надто рано. Сара Мадад не критикувала ВООЗ, а навпаки закликала шукати перевірену інформацію на сайті Організації. Додатково: Інтерв’ю було опубліковане 3 квітня, зараз у США летальність від COVID-19 становить 6%, кількість загиблих в абсолютних показниках – понад 95 тисяч осіб. Летальність у світі – 6,5%. «Тепер якщо взяти середній відсоток летальності, а саме 2% і середню статистику від усіх смертей, ви будете шоковані тим, що від 45% і до 57% загиблих ( в залежності від країн ) були мешканцями домів пристарілих, пенсіонери віком 75+ ( в залежності від країн ), або ж люди с важкими патологіями, такими як рак, туберкульоз, СНІД, гепатит, цукровий діабет та інші хвороби. Так, були випадки смертей серед абсолютно здорових людей, але таких було не більше як, наприклад, від простого грипу, від якою вмирають в рази більше здорових людей». Рівень летальності у старших вікових групах був відомий ще у лютому, тож навряд чи зараз цим можна «шокувати». Зараз летальність у світі від коронавірусу становить 6,5%, однак про остаточні дані можна говорити лише після закінчення пандемії. Автор ігнорує інший ключовий фактор, що робить коронавірус більш загрозливим, ніж звичайний грип – це рівень його заразності і швидкість поширення. Заразність вірусу вчені вимірюють репродуктивним числом R0, яке показує, скількох людей може заразити одна інфікована людина. Для нового коронавірусу це число коливається між 2 і 3, в той час, як для сезонного грипу становить 1,3. Тому навіть якщо від вірусу помирає незначний відсоток людей, більш заразний вірус забирає більше життів – у тому числі внаслідок перевантаження систем охорони здоров’я. Ускладнює ситуацію відсутність вакцини та ефективних засобів лікування. «Саме такими мінімальними обмеженнями обійшлася Швеція не відправляючи своїх громадян на карантин і сьогодні, якщо прямо зрівнюючи не ізольованою Швецією і повністю закриту Британію спостерігаємо лише одне, що ці дві країни повністю ідентичні з числа випадків і смертності на одиницю населення. Тобто карантин і самоізоляція в Британії виявилися абсолютно не потрібні та неефективні». Станом на 25 травня у Швеції 33 459 інфікованих та 3 998 загиблих, що становить 39 загиблих на 100 000 осіб населення. У Великобританії 259 563 інфікованих та 36 793 загиблих, що складає 55 загиблих на 100 000 осіб населення. Втім, коли у Швеції кількість хворих перейшла межу близько 8 хворих на 100 тисяч жителів, уряд змінив підхід до тестування, що тепер обмежується виявленням захворювання у групах ризику та серед тих, хто вже перебуває у лікарнях. Тому статистика захворюваності у Швеції не відображає реальної ситуації і її не варто використовувати для порівнянь. Також, Великобританія почала введення карантину з запізненням, що обумовило швидке поширення вірусу і менший ефект від обмежень. Детальніше про досвід Швеції у боротьбі з коронавірусом ми писали тут. «Тому коли ви читаєте новини, що КОВІД є одним з найнебезпечніших вірусів сьогодення можете зробити відразу висновок про неправдивість таких публікацій, адже та сама авторитетна на весь світ Сара Мадад довела, що це зовсім не відповідає дійсності». Сара Мадад зазначає, що базуючись на наявних даних, коронавірус – це інфекція помірного типу з 2% рівнем летальності та 18-20% важких пацієнтів. Втім, статистика виглядає переконливіше, якщо розглядати абсолютні цифри заражень та смертей. Через швидке поширення та відсутність засобів лікування COVID-19 навіть кілька відсотків летальності означають значну кількість жертв. Наприклад, 2% від 42-мільйонного населення України – це 840 000 осіб. Це більше ніж загальна кількість смертей в Україні від усіх причин в 2019 році (581 тис.). А в США, що наразі мають найвищу швидкість поширення вірусу, станом на 25 травня було інфіковано 1 592 599 осіб, понад 95 863 із яких загинули. «Сьогодні йде світовий переділ сфер впливу і для країн гігантів, які усвідомлюють, що криза не за горами і нас очікують можливо найгірші часи за всю історію людства. Коронавірус – це геніальний винахід з метою списати наслідки кризи не на неефективність світових лідерів, які загнали планету в колапс , а на «ковід19», якого ми так всі боїмося і мріємо врятуватися від нього». Вчені вважають, що вірус SARS-CoV-2 перейшов на людей від тварин. Це природна мутація вірусу, а не винахід. До того ж, висновок автора суперечливий. Криза, спричинена пандемією, створює нові проблеми для світових лідерів, ускладнюючи вирішення багатьох попередніх, зокрема зростання безробіття, перевантаження системи охорони здоров’я, ускладнення роботи і навчання тощо. Тому створення кризи для прикриття кризи виглядає нелогічним. VoxUkraine — унікальний контент, який варто читати. Підписуйтесь на нашу e-mail розсилку, читайте нас в Facebook і Twitter, дивіться актуальні відео на YouTube. Ми віримо, що слова мають силу, а ідеї – визначний вплив. VoxUkraine об’єднує найкращих економістів та допомагає їм доносити ідеї до десятків тисяч співвітчизників. Контент VoxUkraine безкоштовний (і завжди буде безкоштовним), ми не продаємо рекламу та не займаємось лобізмом. Щоб проводити більше досліджень, створювати нові впливові проекти та публікувати багато якісних статей, нам потрібні розумні люди і гроші. Люди є! Підтримай VoxUkraine. Разом ми зробимо більше! Підтримати VoxUkraine 0 TAGS Covid-19 Facebook коронавірус соцмережі фактчек фейк Sorry, Comments are closed! Застереження Автор не є співробітником, не консультує, не володіє акціями та не отримує фінансування від жодної компанії чи організації, яка б мала користь від цієї статті, а також жодним чином з ними не пов’язаний Новий Vox: VoxCheck БЕЗПІДСТАВНО: Олія виноградних кісточок допомагає проти низки хвороб VoxCheck НЕПРАВДА: Захворюваність на COVID-19 нижча там, де не вводять ніяких карантинних обмежень VoxCheck КОНСПІРОЛОГІЯ: CERN працює над секретними програмами та пов’язаний з дияволом

article_url: https://voxukraine.org/uk/fejk-ostatatochnii-pidsumok-nai-masshtabnishogo-obmanu-pro-koronavirus/