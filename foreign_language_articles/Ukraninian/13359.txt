VoxCheck ФЕЙК: мРНК-вакцина від коронавірусу небезпечна: вона змінює ДНК, стерилізує і вбиває мРНК вакцини не змінюють ДНК і не стерилізують 330 , Січень 11, 2021 Автор: Колектив авторів Перевірка фейків у рамках партнерства з Facebook Користувачі Facebook поширюють дописи про те, що нова вакцина від коронавірусу буде змінювати ДНК людини, стерилізувати, та й взагалі не потрібна, адже COVID-19 – це звичайний грип, який успішно лікується у 99,99% випадків. Як приклад небезпеки майбутньої вакцини наводять нібито смерть медсестри Тіфані Довер одразу ж після вакцинації. Подібні дописи містять фейки. Далі спростовуємо їх. Медсестра Тіфані Довер не померла після вакцинації. Про це ми вже писали тут. Тіффані Довер знепритомніла під час пресконференції після того, як отримала вакцину Pfizer від СOVID-19. Однак, повідомлення про її смерть неправдиві. Цей фейк також спростовували іноземні незалежні фактчекери зі Snopes. Сама Тіффані пізніше зазначала, що це реакція її організму на біль від голки шприца, а не на саму вакцину. мРНК-вакцини раніше не були заборонені і вони не змінюють генетичний код людини. мРНК вакцини ніколи раніше не були схвалені регуляторами, але це не означає, що вони були заборонені. Справа в тому, що аналогічних препаратів і вакцин дотепер не існувало. А про те, що мРНК вакцини не змінюють генетичний код, ми вже писали тут і тут. мРНК-вакцина працює шляхом введення «в організм інструкцій» для вироблення антитіл. Під інструкціями мається на увазі послідовність мРНК – матричної або інформаційної РНК (молекули, яка допомагає клітинам будувати специфічні для захворювання антитіла). У складі мРНК-вакцини немає спеціальних ферментів, здатних впливати на ДНК (як, наприклад, у ВІЛ), тому ця вакцина не може його змінювати. Немає свідчень, що вакцина від коронавірусу може стерилізувати або позбавляти фертильності. Про це вже писали зарубіжні незалежні фактчекери з USA Today та FullFact. Так, немає доказів, що вакцини від коронавірусу, які зараз застосовують у різних країнах, могли б викликати безпліддя. Клінічні дослідження впливу вакцини від коронавірусу на фертильність поки тривають і ще не мають результатів. COVID-19 – НЕ те ж саме, що і ГРЗ або грип. Подібні фейки ми вже неодноразово спростовували тут і тут. Грип та COVID-19 є респіраторними захворюваннями, які викликають різні віруси. Хоча деякі симптоми цих хвороб подібні, лише тестування може підтвердити діагноз. COVID-19 не лікується успішно у 99,99% випадків, адже від нього немає ліків. Схожий фейк ми вже спростовували тут. COVID-19 має вищу летальність, ніж 0,01%, а багато перехворівших отримують довгострокові ускладнення і погіршення стану здоров’я. Показник летальності, як рахують його в Україні, – це кількість смертей від хвороби, поділена на кількість виявлених інфікованих. В англомовних ресурсах це називають CFR або case fatality ratio (дослівно – частка смертей серед випадків). Наприклад, наразі в Україні цей показник (станом на 6 січня) становить близько 1,7%, а середній по світу – 2,1%. Утім, розраховувати CFR краще після закінчення епідемії, оскільки зараз розрахунки базуються не на повних даних. До того ж немає препарату, який би повністю відновлював здоров’я після інфікування коронавірусом, але є препарати, які допомагають організму ефективно з ним боротися. Одні спрямовані на симптоматичне лікування наслідків захворювання, інші – спрямовані проти коронавірусу. Американська адміністрація з контролю за продуктами та ліками (FDA) затвердила лише один препарат під назвою ремдезивір (Veklury) для лікування COVID-19 у дорослих та дітей віком від 12 років. Екстрений дозвіл на використання у США мають декілька препаратів на основі антитіл. А тут The New York Times постійно оновлюють інформація про препарати для лікування СOVID-19. Натомість від вакцини проти коронавірусу очікують забезпечення стійкого імунітету, щоб стримати поширення цього вірусу. Таким чином, це допоможе багатьом людям уникнути захворювання, а отже дозволить запобігти значній кількості жертв, ускладнень від хвороби, погіршення якості життя внаслідок хвороби та можливості повторного зараження. Очевидно, що фармакологічні компанії отримують прибутки від вакцин, але це не заперечує вигоду від вакцин для всього людства. Вакцини в цілому мають доведену ефективність, і захист від хвороб не зникає, якщо вчасно отримувати всі дози вакцини. Завдяки вакцинації людство перемогло натуральну віспу, випадки зараження поліомієлітом впали на 99%, кількість смертей від правця знизилася на 96%, від кору – на 75%. VoxUkraine — унікальний контент, який варто читати. Підписуйтесь на нашу e-mail розсилку, читайте нас в Facebook і Twitter, дивіться актуальні відео на YouTube. Ми віримо, що слова мають силу, а ідеї – визначний вплив. VoxUkraine об’єднує найкращих економістів та допомагає їм доносити ідеї до десятків тисяч співвітчизників. Контент VoxUkraine безкоштовний (і завжди буде безкоштовним), ми не продаємо рекламу та не займаємось лобізмом. Щоб проводити більше досліджень, створювати нові впливові проекти та публікувати багато якісних статей, нам потрібні розумні люди і гроші. Люди є! Підтримай VoxUkraine. Разом ми зробимо більше! Підтримати VoxUkraine 0 TAGS Covid-19 Facebook вакцинація коронавірус пандемія соцмережі фактчек фейк Sorry, Comments are closed! Застереження Автори не є співробітниками, не консультують, не володіють акціями та не отримують фінансування від жодної компанії чи організації, яка б мала користь від цієї статті, а також жодним чином з ними не пов’язаний Новий Vox: VoxCheck НЕПРАВДА: ВООЗ – це приватна організація, заснована Фондом Рокфеллера VoxCheck НЕПРАВДА: Захворюваність на COVID-19 нижча там, де не вводять ніяких карантинних обмежень VoxCheck НЕПРАВДА: Covishield – неякісна вакцина для бідних країн – Віктор Вікарчук

article_url: https://voxukraine.org/uk/fejk-mrnk-vaktsina-vid-koronavirusu-nebezpechna-vona-zminyuye-dnk-sterilizuye-i-vbivaye/