VoxCheck КОНСПІРОЛОГІЯ: У журналі Time опублікували сценарій нового світового порядку Стаття у журналі Time — це лише думка однієї авторки і ніяк не пов’язана з новим світовим порядком 511 , Листопад 25, 2020 Автор: Колектив авторів Перевірка фейків у рамках партнерства з Facebook У цьому відео Лідія Гончаренко розповідає про нібито новий світовий порядок, сценарії трансформації світу, цифровізацію та «адептів зла». Нібито статтю, яка це підтверджує, опублікували у журналі Time. Пояснюємо, що не так. Журнал Time у співпраці з Всесвітнім економічним форумом запитав у провідних економістів, як, на їхню думку, зміниться світ після пандемії коронавірусу. Стаття про 2023 рік, на яку посилається Гончаренко, лише одна з публікацій циклу. Її авторка — Маріана Мацзукато, а не Всесвітній економічний форум, ООН чи якась інша організація. Стаття відображає лише думку авторки. Лідія Гончаренко черговий раз говорить про адептів зла, зміну світового устрою, колоніальні клани та інші страшилки. Схожі її тези ми вже спростовували тут і тут. Розповідаємо, що не так із заявами Гончаренко. Ні ООН, ні жодна інша глобальна організація не заявляла про наміри переформувати світовий порядок. Цілі сталого розвитку — це лише загальні заклики до дій, спрямованих на боротьбу з бідністю у світі, захист планети, екології, становлення миру тощо, які домовилися виконувати країни-учасники ООН. Вони ніяк не пов’язані з карантином, пандемією чи цифровою трансформацією. Цифрова трансформація не означає створення концтабору. Цифровізація спрощує доступ до документів та усуває бюрократію. Цей процес полегшує життя людей. Проект ID-2020 – це не цифровий фашизм і не концтабір. Він не обмежує базові права людей, а навпаки – забезпечує право людини представити своє посвідчення особи за будь-яких умов. Ініціатива просуває введення електронних паспортів, зокрема для людей, які мають труднощі із посвідченням особи. Наприклад, біженців, примусово переміщених осіб чи людей без громадянства, які позбавлені доступу до фізичних копій документів, через що не можуть отримати доступ до освіти, охорони здоров’я чи соціальних служб. Раніше ми про це писали тут. Дистанційна освіта є обґрунтованим рішенням у більшості країн, вона не вбиває, а допомагає зберегти життя людей. Дистанційну освіту запровадили не для знищення навчання чи виховання «бовдурів». Незважаючи на те, що за розрахунками, середня успішність школярів може зменшуватися через переведення навчання в онлайн, це передусім компроміс між результатами у навчанні і збереженими життями людей. Підтверджень, що світом керують іноземні та колоніальні клани, адепти зла та «істоти» немає. Також безпідставне твердження про те, що всіх хочуть вакцинувати примусово. Гончаренко говорить про розпродаж землі та стратегічних підприємств, здачу країни світовим мафіозі. Продажі землі — це не здача України іноземцям. Ринок землі дає право власникам розпоряджатися своїм майном, брати під нього кредити або просто далі ним користуватися. Скасування мораторію на продаж землі не має нічого спільного із пандемією нового коронавірусу. Дискусія про ринок землі в Україні йде вже десятиліттями, а прийняття профільного закону просто збіглося у часі з пандемією. А стратегічну власність в Україні не віддають на приватизацію: дороги, електростанції, аеродроми заборонено продавати. Щодо державних підприємств: в Україні вони переважно, застарілі та збиткові. Приватні власники інвестують у підприємство, щоб оновити обладнання, забезпечити гідні умови праці та вищу якість управління. Тому приватизація не є здачею країни. Тези про те, що люди зайві і змінюють клімат, тому еліти хочуть скоротити населення, нічим не підтверджені. План кліматичного нейтралітету, прийнятий Європейською комісією до 2050 року, має на меті встановити економіку з нульовими викидами парникових газів. Цей план лежить в основі Європейської зеленої угоди та відповідає зобов’язанням ЄС щодо глобальних кліматичних дій відповідно до Паризької угоди. Соціальне дистанціювання — засіб боротьби з COVID-19, а не спосіб залякування людей. Ефективність соціального дистанціювання підтверджують численні дослідження, про них ми вже писали тут і тут. Твердження про те, що 48 людей у Кореї померли через вакцинацію від грипу, ми також спростовували. VoxUkraine — унікальний контент, який варто читати. Підписуйтесь на нашу e-mail розсилку, читайте нас в Facebook і Twitter, дивіться актуальні відео на YouTube. Ми віримо, що слова мають силу, а ідеї – визначний вплив. VoxUkraine об’єднує найкращих економістів та допомагає їм доносити ідеї до десятків тисяч співвітчизників. Контент VoxUkraine безкоштовний (і завжди буде безкоштовним), ми не продаємо рекламу та не займаємось лобізмом. Щоб проводити більше досліджень, створювати нові впливові проекти та публікувати багато якісних статей, нам потрібні розумні люди і гроші. Люди є! Підтримай VoxUkraine. Разом ми зробимо більше! Підтримати VoxUkraine 0 TAGS Covid-19 Facebook вакцинація коронавірус пандемія соцмережі фактчек фейк Sorry, Comments are closed! Застереження Автори не є співробітниками, не консультують, не володіють акціями та не отримують фінансування від жодної компанії чи організації, яка б мала користь від цієї статті, а також жодним чином з ними не пов’язаний Новий Vox: VoxCheck НЕПРАВДА: Захворюваність на COVID-19 нижча там, де не вводять ніяких карантинних обмежень VoxCheck КОНСПІРОЛОГІЯ: CERN працює над секретними програмами та пов’язаний з дияволом VoxCheck БЕЗПІДСТАВНО: Кора дуба має лікувальні властивості

article_url: https://voxukraine.org/uk/konspirologiya-u-zhurnali-time-opublikuvali-stsenarij-novogo-svitovogo-poryadku/