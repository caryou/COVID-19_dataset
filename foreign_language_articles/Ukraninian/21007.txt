VoxCheck ФЕЙК: Діти здатні виробити «природний» колективний імунітет проти COVID-19 Формування колективного імунітету «природним способом» серед дітей може призвести до великої кількості жертв. 3604 , Червень 24, 2020 Автор: Колектив авторів Перевірка фейків у рамках партнерства з Facebook. На початку червня на сайті Greenpost з’явився матеріал про відвідування дитячих садків під час пандемії. Більшу частину статті складає інтерв’ю з сімейним лікарем Романом Мільчевим про дієві способи захисту дітей від коронавірусу. Зокрема, лікар радить не боятися відпускати дітей у дитсадки, оскільки діти легше «зносять хвороби» та переважно саме вони виробляють колективний імунітет суспільства. А отже, сформують його і проти COVID-19. Це неправда. Діти не «переносять» хвороби легше ніж дорослі. Більше того,можливість формування колективного імунітету від COVID-19 сумнівна через недовготривалість антитіл, що виробляються внаслідок імунної реакції на новий коронавірус. У дитячому віці імунна система людини на ряду з репродуктивною, травною та нервовою системами ще не повністю сформована. Саме тому діти потребують більше часу для одужання від респіраторних інфекцій і мають підвищений ризик появи нових симптомів порівняно з дорослими. Стосовно колективного імунітету, то є два варіанти його розвинути: «природним способом» (коли велика кількість людей перехворіла на це захворювання та їхні організми виробили необхідну кількість антитіл) або шляхом вакцинації (коли велика кількість людей вакцинувалася). У випадку COVID-19 «природний спосіб» формування колективного імунітету може призвести до великої кількості жертв, особливо серед дітей: через не до кінця сформовану імунну систему, діти більш вразливі до хвороб, а також до серйозних наслідків хвороб. Більше того, у випадку COVID-19 наявність антитіл не означає, що людина не може захворіти повторно. А недавнє дослідження показує, що антитіла до нового коронавірусу можуть триматися лише 2-3 місяці з моменту інфікування. Тому найкращим способом забезпечити імунітет та стримати поширення вірусу є вакцинація. Однак, вакцини від SARS-CoV-2 поки не існує, тому досягнути колективного імунітету, в тому числі серед дітей, не можливо. Інший аргумент на підтримку того, що відвідування дітьми дитсадків не допоможе сформувати «колективний імунітет», – те, що для його формування імунітет до захворювання повинен бути у 70-90% населення. За останньою оцінкою чисельності наявного населення в Україні, діти у віці від 0-14 років складають 15,4% усього населення країни. Тому, навіть якби всі діти розвинули імунітет до нового коронавірусу, цього не було б достатньо для формування колективного імунітету в країні. Також у статті Роман Мільчев порівнює COVID-19 із сезонним грипом. Нібито грип також щороку забирає багато життів, але увага до нього прикута менша ніж до COVID-19. Однак порівнювати ці два захворювання некоректно. Про це, ми вже писали в попередніх матеріалах. Показник R0, що вказує, наскільки заразним є вірус, помітно вищий для нового коронавірусу, ніж для грипу: 1,4-2,5 проти 1,3 відповідно. До того ж досі немає вакцини та ефективних засобів для лікування COVID-19, а без них вірус може поширюватися масово та неконтрольовано, перетворюючи навіть незначний відсоток летальності на велику кількість жертв. Також лікар зазначає, що через «скасування» Держсанепідслужби у дитячих садках перестали дотримуватися «санпінів» (ред. – державних санітарних норм та правил), які можуть попередити розповсюдження коронавірусу та інших інфекційних хвороб. Однак немає ніякого зв’язку між ліквідацією Держсанепідслужби та дотриманням санпінів у дошкільних закладах. Перевірку санітарних норм як у дитсадках, так і в інших навчальних закладах зараз виконує Держпродспоживслужба. Ця функція перейшла до неї у 2017 році, коли Держсанепідслужбу ліквідували через неефективність та корумпованість. VoxUkraine — унікальний контент, який варто читати. Підписуйтесь на нашу e-mail розсилку, читайте нас в Facebook і Twitter, дивіться актуальні відео на YouTube. Ми віримо, що слова мають силу, а ідеї – визначний вплив. VoxUkraine об’єднує найкращих економістів та допомагає їм доносити ідеї до десятків тисяч співвітчизників. Контент VoxUkraine безкоштовний (і завжди буде безкоштовним), ми не продаємо рекламу та не займаємось лобізмом. Щоб проводити більше досліджень, створювати нові впливові проекти та публікувати багато якісних статей, нам потрібні розумні люди і гроші. Люди є! Підтримай VoxUkraine. Разом ми зробимо більше! Підтримати VoxUkraine 0 TAGS Covid-19 Facebook коронавірус соцмережі фактчек фейк Sorry, Comments are closed! Застереження Автори не є співробітниками, не консультують, не володіють акціями та не отримують фінансування від жодної компанії чи організації, яка б мала користь від цієї статті, а також жодним чином з ними не пов’язаний Новий Vox: VoxCheck БЕЗПІДСТАВНО: Олія виноградних кісточок допомагає проти низки хвороб VoxCheck НЕПРАВДА: Захворюваність на COVID-19 нижча там, де не вводять ніяких карантинних обмежень VoxCheck КОНСПІРОЛОГІЯ: CERN працює над секретними програмами та пов’язаний з дияволом

article_url: https://voxukraine.org/uk/fejk-diti-zdatni-virobiti-prirodnij-kolektivnij-imunitet-proti-covid-19/