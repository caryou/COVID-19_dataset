VoxCheck ФЕЙК: COVID-19 – це фальшива глобальна тривога або шлях до тоталітаризму Ні, пандемія коронавірусу реальна і це не спосіб запровадження тоталітарного режиму 3043 , Липень 9, 2020 Лєна Шуліка, VoxUkraine Автор: Колектив авторів Перевірка фейків у рамках партнерства з Фейсбук У мережі на сайтах «Слово життя» і «Візантійський Вселенський Патріарх» поширюється інформація про те, що начебто людство стоїть перед найбільшим політичним та «масмедіальним» обманом в історії під назвою COVID-19. Мовляв, якщо не протистояти йому, то над нами встановлять нову і найжорстокішу тоталітарну систему в історії. Утім, подібні твердження не відповідають дійсності. Спростовуємо тези, які наводить автор. Теза 1: Пандемія коронавірусу ‒ це зовсім не пандемія, але фікція. Цього року в Європі померло стільки ж, або навіть менше, людей, ніж минулого року. Захворюваність на коронавірусну хворобу та смертність від неї реальні. Станом на 7 липня у світі налічується понад 11,5 млн інфікованих та понад 535 тис. померлих. В Україні станом на 8 липня підтверджено 50,4 тис. випадків COVID-19, із яких 1306 летальні. На момент першої публікації матеріалу (31 травня) у світі виявили більше ніж 5,9 млн випадків COVID-19, з яких 367,1 тис. летальні. В Україні на ту ж дату зафіксували 23,6 тис. випадків захворювання, із яких 708 летальні. Тому, твердження, що коронавірус – це лише фікція не відповідає дійсності. Для європейських країн теза щодо звичайної чи навіть нижчої за звичайну смертностіне відповідає дійсності. Для порівняння, наскільки смертність під час пандемії відрізняється від смертності за попередні роки, дослідники використовують показник «надлишкової смертності». Ці цифри можуть також включати недорахованих жертв COVID-19 або смерті тих, хто не отримав необхідної допомоги через обмеження у зв’язку з пандемією. Під час спалаху пандемії, показники надлишкової смертності 24 країн Європи, значно перевищували середні значення попередніх років. Наприклад, у семи найбільш постраждалих регіонах Італії за перший місяць з початку спалаху COVID-19, показники щоденної смертності втричі перевищували «нормальні» середні показники смертності за попередні 5 років. Деякі італійські вчені звертають увагу, що кількість аномальних смертей в різних регіонах Італії збільшилась у 4-10 разів за час пандемії коронавірусу. У Великобританії, у тижні пікової захворюваності на COVID-19, показники смертності більш, ніж вдвічі перевищували середні показники смертності за відповідні тижні попередніх 5 років. Детальну статистику надлишкової смертності країн Європи можна подивитися тут. Теза 2: ВООЗ, незалежно від того, наскільки вірус є небезпечний, може оголосити пандемію та вимагати застосування механізмів надзвичайних заходів. Чіткого визначення пандемії у ВООЗ немає. Однак є опис, що таке пандемія, із якого можна тлумачити значення терміну. Пандемія — це епідемія, що охоплює більшість країн світу і/або поширюється у міжнародних масштабах, вражаючи значну кількість людей. Цей опис не змінювався щонайменше з кінця минулого століття. Варто розуміти, що «пандемія» не говорить про серйозність захворювання, а лише про те, наскільки хвороба поширена. В той же час, ВООЗ не може нічого вимагати, а її заяви носять лише рекомендаційний характер. Рішення щодо заходів протидії пандемії – повна прерогатива урядів країн. Теза 3: Білл Гейтс фінансово керує ВООЗ, яка таким чином стала маркетинговою зброєю його вакцинаційної імперії. Внески у програмний бюджет ВООЗ з Фонду Білла та Мелінди Гейтс є одними з найбільших. Однак ця організація не є єдиним джерелом фінансування ВООЗ і не контролює повністю її діяльність. Про це VoxCheck вже неодноразово писав, зокрема тут і тут. Щодо вакцинаційної імперії, то фонд, заснований Біллом та Меліндою Гейтс, дійсно інвестує кошти у виробництво вакцин, однак немає доказів того, що він заробляє на них. Теза 4: COVID-19 не спричинив вищої смертності, ніж звичайний сезонний грип, а отже неадекватні та шкідливі обмежувальні заходи, що вживаються окремими державами, відповідають не реальній природі вірусу COVID-19, а потребам політичних та економічних груп. Показник смертності від коронавірусу є вищим, ніж від грипу. Про це VoxCheck вже писав у цьому матеріалі. На основі даних 129 країн світу було проведене дослідження, яке показало, що обмежувальні заходи показали високу ефективність у стримуванні поширення коронавірусу, вирівнюванні так званої «пандемічної кривої» захворюваності та зниженні кількості смертей. Інше дослідження за даними 135 країн стверджує, що найбільш ефективними виявилися обмеження на проведення публічних подій та масові зібрання. Крім цього дослідження ефектів карантину на зниження смертності від COVID-19 у Каліфорнії, США показало, що за перші три тижні обмежень, з 19 березня по 9 квітня, завдяки жорстким карантинним заходам Каліфорнія скоротила захворюваність в 7,4-12 разів, а смертність — в 3,3-9,2 рази. Натомість в Італії однією з причин високого рівня захворюваності на початку пандемії було занадто пізне введення обмежувальних заходів, які на ранньому етапі могли значно стримати поширення вірусу і знизити статистику смертності. Дослідження італійських муніципальних даних показує ефективність обмежувальних заходів у зниженні летальності COVID-19. Теза 5: Білл Гейтс підтримує ідею редукції населення, або простіше кажучи, винищення населення до золотого мільярда. У 2010 році під час свого виступу на TedTalks Білл Гейтс висловив припущення, що вакцини сприятимуть скороченню приросту населення, а не його кількості. Це може відбутися через те, що з кращою вакцинацією, охороною здоров’я та доступом до медичних послуг (а не тільки вакцинацією) більше дітей буде виживати. А отже, потреба народжувати більше дітей зникне, як відбувається у розвинених країнах. Однак у його виступі не йшлося про навмисне скорочення населення планети. Крім цього, існує тренд, який показує, що політика, спрямована на збільшення виживання дітей, призводить до стабілізації кількості населення та запобігає бідності. Схожу тезу VoxCheck уже перевіряв раніше. Теза 6: Депутат парламенту Італії Сара Куніал сказала, що Білл Гейтс повинен постати перед Міжнародним кримінальним судом за злочини проти людства. Автор вочевидь посилається на виступ Сари Куніал на сесії італійського парламенту 14 травня. Вона дійсно заявила, що необхідно звернутися до Міжнародного кримінального суду щодо злочинів проти людства, вчинених Біллом Гейтсом. Однак ця теза – лише приватна ініціатива італійської депутатки, яку італійський парламент не підтримав. Деякі парламентарі навіть намагалися завадити Куніал виступити на цю тему. До того ж Куніал відома апелюванням до відомих теорій змов щодо коронавірусу. Її виступ в італійському парламенті VoxCheck вже коментував тут. Теза 7: Білл Гейтс (разом з ВООЗ) відповідає за стерилізацію кількох мільйонів африканських жінок, спричинену його вакцинами, а також за параліч 500 000 дітей з Індії, які були паралізовані внаслідок його вакцини проти поліомієліту. Немає жодних доказів, що гострий в’ялий параліч у великої кількості дітей в Індії пов’язаний із вакцинами проти поліомієліту. Про це VoxCheck вже писав раніше у цьому матеріалі. Крім цього Гейтс і ВООЗ не є причетними до стерилізації жінок в Африці. Спростування цієї тези можна знайти у матеріалах іноземих незалежних фактчекерів. Теза 8: Білл Гейтс «пророкував» пандемію ще у 2018 році та продемонстрував її електронне моделювання у жовтні 2019 року на заході «Event 201». Білл Гейтс не передбачав пандемію COVID-19. Подібні тези вже коментували незалежні фактчекери з USA Today та Politifact. «Event 201» у 2019 році подія для імітації глобальної пандемії за участі провідних медичних працівників, керівників бізнесу та державних акторів. У той же час немає підстав вважати, що поточна пандемія коронавірусу безпосередньо пов’язана з імітацією «Event 201», незважаючи на збіги в моделюванні та термінах моделювання. Теза 9: Політики та мас-медіа жахливо маніпулювали населенням через кількість мертвих. Із 25 000 померлих від коронавірусу аж 96,3% померли від інших патологічних захворювань або від їхнього поєднання. Ця теза також є неправдивою. Як ми зазначили вище, висока смертність від коронавірусу справді існує. Твердження щодо смертності від інших захворювань – маніпуляція причинно-наслідковими зв’язками. Рівень смертності від коронавірусу є вищим для людей із хронічними захворюваннями. Однак супутні хвороби без впливу коронавірусу могли б не загострюватися і не послаблювати організм. Тож це не означає, що коронавірус не є причиною смерті тисячі людей. Теза 10: Для розшуку людей, які контактували з хворими до помешкань людей будуть заходити, діагностувати хворих та вивозити їх із сімей у штучну ізоляцію Згідно з рекомендаціями ВООЗ, при перших проявах симптомів коронавірусної хвороби слід залишатися вдома і звертатися до лікарів. МОЗ рекомендує особам, які контактували з хворими, залишатися вдома, зв’язатися із сімейним лікарем та виконувати його інструкції. Перш за все, раннє виявлення вірусу може допомогти убезпечити себе та оточуючих від тяжків наслідків захворювання. В Україні також існують лікарні для госпіталізації пацієнтів із COVID-19. У той же час немає жодних підстав вважати, що людей будуть примусово ізолювати. Теза 11: Європейський Союз у своїй Roadmap on vaccination ще у 2019 році планував запровадити Загальну вакцинаційну карту/паспорт для громадян ЄС. Білл Гейтс сьогодні вже говорить про реалізацію цього з допомогою наночіпу, що міститься у вакцині. Так, для ефективного моніторингу програм імунізації у 2019 році Європейська комісія опублікувала план розробки комплексних електронних інформаційних систем імунізації до 2022 року. Основна мета впровадження так званих вакцинаційних карт для громадян ЄС – спостереження за ефективністю вакцин та ставленням до них людей. Окрім цього це дозволить надавати точну інформацію громадськості про засоби імунізації, а також обмінюватися найкращими практикам щодо розробки вакцин. Подібні заяви щодо введення наночипів у вакцини нічим не підкріплені та є однією з найпопулярніших тем теорій змов під час коронавірусної пандемії. Білл Гейтс вважає, що використання «цифрових сертифікатів» із записами про стан здоров’я можливе в майбутньому, але він не сказав, що це буде у формі наночипів. Немає жодних підстав стверджувати, що подібні технології планують використовувати у зв’язку з пандемією коронавірусу чи вакцинацією проти нього. Теза 12: Вірус мутує так швидко, що будь-яка вакцина не є ефективною для теперішньої форми вірусу. Ми вже розбирали тези про мутацію вірусу. Мутації для вірусів – це нормально. І у більшості випадків вони непомітні та не мають впливу на характеристики вірусу. Внаслідок еволюції вірус може отримати стійкість до вакцини, однак цей процес часто потребує багато років. Багато вакцини проти вірусів РНК (яким є і SARS-CoV-2), а саме жовтої лихоманки, кору та свинки, були розроблені протягом 30-х — 70-х років минулого століття і все ще мають високу ефективність. Ці віруси мутують так само швидко чи навіть швидше, ніж коронавіруси. Науковці публікують докази того, що новий коронавірус мутує, однак для вірусів – це нормально. Щодо SARS-CoV-2, то вірус не мутує швидко. Попереднє (покищо нерецензоване) дослідження висловлює думку, що мутація нового коронавірусу не вплине на дієвість вакцини, яка наразі в процесі розробки. Марк Шлейс з Університету Мінесоти порівнює COVID-19 зі свинкою і наголошує, що та ж сама вакцина проти кору, свинки та краснухи, які, як і коронавірус, є РНК-вірусами, використовується уже 45 років. VoxUkraine — унікальний контент, який варто читати. Підписуйтесь на нашу e-mail розсилку, читайте нас в Facebook і Twitter, дивіться актуальні відео на YouTube. Ми віримо, що слова мають силу, а ідеї – визначний вплив. VoxUkraine об’єднує найкращих економістів та допомагає їм доносити ідеї до десятків тисяч співвітчизників. Контент VoxUkraine безкоштовний (і завжди буде безкоштовним), ми не продаємо рекламу та не займаємось лобізмом. Щоб проводити більше досліджень, створювати нові впливові проекти та публікувати багато якісних статей, нам потрібні розумні люди і гроші. Люди є! Підтримай VoxUkraine. Разом ми зробимо більше! Підтримати VoxUkraine 0 TAGS Covid-19 Facebook коронавірус соцмережі фактчек фейк Sorry, Comments are closed! Застереження Автори не є співробітниками, не консультують, не володіють акціями та не отримують фінансування від жодної компанії чи організації, яка б мала користь від цієї статті, а також жодним чином з ними не пов’язаний Новий Vox: VoxCheck НЕПРАВДА: Захворюваність на COVID-19 нижча там, де не вводять ніяких карантинних обмежень VoxCheck КОНСПІРОЛОГІЯ: CERN працює над секретними програмами та пов’язаний з дияволом VoxCheck БЕЗПІДСТАВНО: Кора дуба має лікувальні властивості

article_url: https://voxukraine.org/uk/fejk-covid-19-tse-falshiva-globalna-trivoga-abo-shlyah-do-totalitarizmu/