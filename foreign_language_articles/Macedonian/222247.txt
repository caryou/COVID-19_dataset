Вести Три бебиња умреа од морбили во Македонија. Дали е одговорна пропагандата против вакцинирањето? By Горан Ризаов - 22/02/2019 Facebook Twitter Три бебиња починаа од епидемијата на морбили, која во Македонија почна во декември 2018 година, зголемувајќи ги стравувањата дека е резултат на долгогодишната пропаганда против вакцинирањето промовирана од десничарските популисти, пишува „Глобал Војсис“. Според Светската здравствена организација (СЗО), нивото на вакцинирање против сипаници во Македонија бележи драстичен пад во претходните пет години и е меѓу најниските во Европа. СЗО го има прогласено „колебањето за вакцинација“ за глобална закана за здравјето во 2019 година. Помеѓу три и десет лица дневно се дијагностицираат со морбили во Македонија и досега над 259 лица се евидентирани како заболени, објави Институтот за јавно здравје, главната национална здравствена институција. Институтот исто така посочи дека повеќе од половина од регистрираните случаи се деца на возраст под четири години, додека, пак, секоја петта жртва е постара од 30 години. Околу 70 проценти од заболените или не биле вакцинирани, или не биле ревакцинирани или не се знае дали воопшто биле вакцинирани. Болеста може да се спречи единствено со вакцинација. Апелираме уште еднаш до сите родители најодговорно да ги сфатат препораките за вакцинирање со МРП-вакцината, која заштитува од ова сериозно заболување. Вакцините се со проверен и гарантиран квалитет, гласеше изјавата од Министерството за здравство дадена на 11 јануари. Во текот на раните фази на тековната епидемија, Министерството за здравство објави дека само во Скопје има 15.000 деца што не се вакцинирани против морбили. Владата потоа почна кампања за вакцинирање, која доведе до вакцинирање на 8.434 луѓе, од кои 5.900 во Скопје, но тоа не беше доволно да се запре епидемијата. Во меѓувреме, прогресивни медиуми и граѓански организации обрнаа внимание на проблемот со дезинфорирањето, додека, пак, граѓаните ги корисат друштвените мрежи како средство за конфронтирање со застапниците за прекин на вакцинирањето (таканаречените „антиваксери“ или „антивакцинатори“). Скандалот со фармацевтска компанија, која наводно ставила погрешни датуми на декларациите увезени во Македонија, против која беше покрената истрага, дополнително ги засили позициите на противниците на вакцинирањето. Тензиите пораснаа откако беше објавена веста за првата смрт на бебе. Некои граѓани го покренаа прашањето за кривична одговорност на тие што ја шират пропагандата против вакцинирањето. И сега што праемо? Е за ова зборимо цело време! Дете од шест месеца не може да биде вакцинирано за морбили пошто е мало, наша дужност е да се осигурамо дека децата што може да бида вакцинирани ќе го заштита! ПОЧИНА ШЕСТМЕСЕЧНО БЕБЕ ОД МАЛИ СИПАНИЦИ https://t.co/haCiObKVAC — Мутен (@toVornottoV) February 8, 2019 ДВИЖЕЊЕТО ПРОТИВ ВАКЦИНИРАЊЕТО ВО МАКЕДОНИЈА Македонските противници на вакцинирањето ги повторуваат лажните тврдења на сличните движења од светот, кои тврдат дека вакцините предизвикуваат аутизам или други нарушувања. Понекогаш, тие исто така тврдат дека вакцините што се нудат во Македонија се неквалитетни и со тоа или неефективни или штетни. Многу родители се решиле да ги имунизираат децата во странство, на пример, во Грција, каде што сметаат дека квалитетот на вакцините е подобар. Откако во 2008 година државата не успеа да влезе во НАТО, медиумите под директна контрола на десничарскиот режим на Никола Груевски почнаа преку своите канали да промовираат низа популистички теми. Почнувајќи од 2013 година, оваа практика почна со оставање поголем медиумски простор на антиваксерите. На пример, тогаш провладината национална ТВ „Сител“, имаше направено неколку интервјуа во живо со озлогласената противничка на вакцинирањето од Србија, Слаѓана Велков, во својата емисија „Јади бурек“, во која редовно ја претставуваа како „експерт за здравствени прашања“. Присуството на ликови што промовираат „алтернативна медицина“ стана толку често на телевизиите на национално ниво што во 2014 година Лекарската комора на Македонија упати јавно барање до државата да преземе „конкретни мерки против“: Медицинско преставување на лица што даваат совети од областа на медицината и алтернативната медицина, а немаат соодветна диплома ниту соодветна лиценца за работа – на пример, Слаѓана Велков на телевизија ги коментира квалитетот и валидноста на вакцините, ТВ-емисии во кои некомпетентни лица со билки лекуваат секакви болести, капки и раствори се рекламираат на сите телевизии, но не смее да ги препорачува доктор, самоуки нутриционисти препорачуваат рецепти за долг и здрав живот. Во меѓувреме, во декември 2015 година Слаѓана Велков била тужена за претставување како лекар во Србија откако наводно нудела белило како лек за деца. Таа се преселила во Македонија каде што сега живее. И во 2018 година, медиумите поврзани со претходната владејачка партија продолжија да ги презентираат нејзините теории на заговор како вистинити, без оградување или новинарска проверка. Во август 2018 година, истражувачите од Универзитетот „Џорџ Вашингтон“ открија дека 93 проценти од пораките за вакцинирањето објавени на „Твитер“ меѓу 2014 и 2017 година биле од профили идентификувани како промотори на злонамерни дезинформации, меѓу кои и „руски тролови“. Според тоа истражување, кое опфатило над 1.8 милион твитови, „руските тролови и софистицирани ботови промовираат наративи што се и за и против вакцинирањето“, со што креираат „лажна еквивалентност со што се намалува јавниот консензус за вакцинирањето“ и се намалува довербата во институциите. Сегашната македонска влада вети дека ќе го подобри квалитетот на живот во Македонија, преку спроведување демократски реформи. Share this: Click to share on Twitter (Opens in new window) Click to share on Facebook (Opens in new window) Facebook Twitter Previous articleМедиумската писменост останува една од клучните области во идната стратегија на АВМУ Next articleОчигледна тенденција за дискредитирање на пратеничката Александрова Горан Ризаов

article_url: https://crithink.mk/tri-bebi-a-umrea-od-morbili-vo-makedoni-a-dali-e-odgovorna-propagandata-protiv-vakcinira-eto/