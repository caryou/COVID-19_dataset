Црквите во Грција и Северна Македонија одбиваат да ги модифицираат ритуалите што придонесуваат за ширење на КОВИД-19 Од Филип Стојановски On Mar 13, 2020 0 Додека бројот на заразени лица со новиот КОВИД-19 на Балканот постојано се зголемува, неколку христијански цркви одбија да ги променат литургиските практики што можат да придонесат за ширење на корона-вирусот. При ритуалот познат како света Причест или Евхаристија православните христијански верници пијат осветено вино со заедничка лажица, додека католиците јадат тенки парчиња леб директно од раката на свештеникот. Светската здравствена организација (СЗО) препорачува да се избегнуваат големи собири, како и да се практикува зголемено ниво на лична хигиена и санитација со цел да се минимизира ширењето на вирусот преку допир, размена на телесни течности, или преку воздухот. Преку официјално соопштение на 9 март, Грчката православна црква (ГПЦ) соопшти дека нема да го менува ритуалот за да се придржува кон мерките за безбедност. ГПЦ сто така додаде дека „коронавирусот не се пренесува преку светата Причест и верниците треба да се молат против ширењето на смртоносниот вирус“. Еден од владиците на ГПЦ, Климис, кој носи титула митрополит на Перистери, приградска општина во близина на Атина, изјавил дека оние што веруваат дека вирусот може да се шири преку верски ритуали се богохулници: Светата Причест е живот. Тоа е чудо. Богохулие е да се верува дека вирусот може да се пренесе со примање на светата Причест. Во Грција има 89 потврдени случаи на КОВИД-19, без смртни случаи досега. Грчките власти, кои неодамна ги затворија училишта и забранија собири во обид да го спречат пренесувањето, ја повикаа Црквата да ја преиспита својата одлука. Но, самите државни службеници се чини дека ги игнорираат овие препораки. На големиот верски празник минатата недела, претседателот и некои владини министри присуствувале на јавна миса. Во соседна Северна Македонија, Македонската Православна Црква – Охридската Архиепископија се чини дека следи сличен начин на однесување. Иако црквата сè уште нема издадено никаква официјална изјава за појавата на вирусот, продолжи да ја спроведува светата Причест на вообичаениот начин. Вниимание на јавноста го привлече објавата на официјалната веб-страница на Преспанско-пелагониската епархија на преведен напис од руската веб-страница Pravoslavie.ru кој тврди дека е „невозможно верниците да бидат заразени за време на црковните обреди“. Текстот е потпишан од рускиот свештеник Сергеј Адонин, кој тврди дека има познавање од микробиологија и искуство во работа во болници. Тој во написот истакнува дека правилото за употреба на истата лажица, донесено во Византион во 7. век, досега не направило никаква штета, затоа што „вербата во Бога ги штити и парохијаните и свештениците“. Едновремено, во Северна Македонија, десничарските пропагандисти изразија поддршка за црквата. На пример, еден конзервативен ТВ водител – кој во минатото промовираше антивакцинални кампањи – се пофали на Твитер дека учествувал во ризичните верски ритуали: Јас се причестив минатат недела во Црквата Св. Благовештение во кругот на Клиничкиот Центар и пак ќе се причестам! Што ви е проблемот? https://t.co/GX5zzwRHfv — Јанко Илковски (@JankoIlkovski) March 8, 2020 Слаѓана Велков, една од водечките личности на движењето против вакцинирањето која работи во Србија и Северна Македонија, неодамна изјави дека ситуацијата не е „сериозна“ и дека новиот вирус е „најобична прехлада (односно, настинка) која може да има влијание само кај постари и имуно искомпромитувани луѓе, како и секоја друга прехлада“. Во меѓувреме од Италија, каде што од инфекцијата починаа над 631 лице, а повеќе од 10.000 се заразени, овој корисник твитнал: Ве молам, ве молам дечки. Тука во Северна Италија направивме голема грешка. Сите постојано велеа „тоа е само грип“, а сега нашите единици за интензивна колабираат. Сите продолжија да излегуваат надвор како ништо да не се случува, а сега умираат нашите баби, дедовци и родители. #Коронавирусот не е #грип Please, please guys. Here in northern #Italy we made one big mistake. Everybody kept saying Its just flu and now our intensive care units are collapsing. Everybody kept going outside like nothing happened and now our grandparents and parents are dying.#coronavirus is not #flu — Bianca??? (@labisbeticah) March 9, 2020 Досега има седум потврдени случаи на КОВИД-19 во Северна Македонија; 25 во Словенија; 13 во Хрватска; 6 во Албанија; пет во Србија; 5 во Босна; и нула во Црна Гора. До сега (10 март) во Романија има 28 случаи на инфекција и 6 во Бугарија. Христијаните низ светот Светот веќе посведочи за тоа како новиот коронавирус може да се шири преку верските собири. Минатиот месец, поголемиот дел од 7.400 потврдени случаи на КОВИД-19 во Јужна Кореја, земја во која дотогаш се чинеше дека епидемијата е под контрола, биле поврзани со верската заедница Шинчеонџи црква на Исус. (анг. Shincheonji Church of Jesus) Поднесени се кривични пријави против оваа секта, честопати наречена и култ, додека нејзиниот 88-годишен лидер јавно се извини бидејќи применувале нехигиенски практики при верските ритуали во кои учествувале и заразени лица. Во меѓувреме, Православната епархија на Кореја најави измени во своите литургиски практики во согласност со препораките на Министерството за здравство: За време на Божествената литургија, сите верници ќе носат маски. Пред да влезат во црквата, тие ќе ги дезинфицираат рацете со средства за дезинфекција поставени на влезот на црквата. Тие нема да се ракуваат со никого. Тие нема да ја бакнуваат раката на свештеникот. Тие нема да ги бакнуваат иконите, туку ќе се поклонуваат пред нив. Тие нема да ги користат литургиските книги за време на молитвата. Тие нема да го примат антидоронот од свештеникот, туку ќе го земаат сами кога ќе ја напуштаат црквата. Оброкот Агапе нема да се служи по неделната литургија. Неколкуте групни состаноци на Верните, како и на Катехумените нема да се одржуваат. Некои цркви во Европа усвоија слични мерки, на пример Католичката црква во Италија. Епархијата во Хрватска исто така донесе рестриктивни правила, а во Франција е затворено светилиштето во градот Лурд, едно од најпознатите дестинации за аџилак во Европа. Православната црква на Романија издаде декрет во кој се најавуваат „исклучителни мерки преземени само заради закана од епидемија:“ Верниците кои се плашат од пренесување на вируси, можат привремено да се воздржат од бакнување на светите икони во црквите. Тие можат да го замолат свештеникот да користат сопствена лажица за Светата Причеста. Откако Италија воспостави карантин на целата националната територија, други европски држави презедоа драстични, како што направи Чешка и на 10 март ги затвори училиштата. Владата на Северна Македонија прогласи вонредна состојба и ги затвори градинките, училиштата и универзитетите во наредните две недели. Погледнете ја специјалната обработка на Global Voices на темата глобалното влијание на КОВИД-19. (Овој напис првобитно беше објавен на „Глобал војсис“ на 10 март 2020 г. и „Вистиномер“ го пренесува како дел од договорот за размена на содржини меѓу „Глобал војсис“ и Фондацијата „Метаморфозис“.) Сите коментари и забелешки поврзани со овој и другите написи на Вистиномер, барањата за корекции и појаснувања, како и предлозите за проверка на изјавите на политичарите и ветувањата на политичките партии, можете да ги доставите преку овој формулар Овој напис е изработен во рамките на Проектот за зголемување на отчетноста и одговорноста на политичарите и партиите пред граѓаните, Вистиномер, имплементиран од Метаморфозис. Написот e овозможен со поддршка на американската непрофитна фондација (NED - National Endowment for Democracy). Содржината на рецензијата е одговорност на авторот и не ги одразува ставовите на Метаморфозис и National Endowment for Democracy или нивните партнери. Ковид 18МПЦпричестувањеРуска православна црква 0 Сподели FacebookTwitter

article_url: https://vistinomer.mk/crkvite-vo-grci%d1%98a-i-severna-makedoni%d1%98a-odbivaat-da-gi-modificiraat-ritualite-shto-pridonesuvaat-za-shire%d1%9ae-na-kovid-19/