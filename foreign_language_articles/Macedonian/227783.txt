Проверка на факти Анонимно видео ја дезинформира јавноста дека здравствениот систем е во распад By Симона Атанасова - 08/04/2020 Facebook Twitter [Рецензија: Јутјуб-видео: Здравствениот систем во распад] Во анонимно видео прикачено на „Јутјуб“, кое се шири на социјалните мрежи, изнесени се повеќе невистини и манипулации поврзани со корона-вирусот. Целото видео е направено во насока на дискредитација на министерот за здравство, Венко Филипче, и целата власт, а тоа се прави неосновано и тенденциозно. На видеото не му се знае авторот, а за податоците изнесени во него не е понуден никаков извор на информација, па така тие лебдат во воздух и без докази делуваат неверодостојно и ја дезинформираат јавноста. Линк до оригиналниот напис: Јутјуб-видео: Здравствениот систем во распад Датум и време на објавување: 3.4.2020 Датум на рецензија: 8.4.2020 Рецензент: Симона Атанасова Во видеото во првата реченица ударно се тврди дека здравствениот систем под раководство на Филипче е во распад. Но, како доказ за тоа не е понудено ништо конкретно. Нејасно е како е дојдено до заклучок дека здравствениот систем е во распад, ниту што значи тоа. Едно од неточните тврдења во видеото (објавено на 3 април) е дека Македонија има убедливо најмал број тестирани во споредба со другите земји. Вистината е дека во регионот Македонија е втора земја по бројот на спроведените тестови за Ковид-19 на милион жители, покажуваат податоците на worldmeters.info заклучно со податоци за 4 април. Пред Македонија е само Хрватска, а помалку тестови направиле и Грција и Турција, како и Бугарија која направила само 81 тест на милион жители. Анализите покажуваат дека сме втора земја во регионот според бројот на спроведени тестови за коронавирус на 1 милион жители. Имаме доволно тестови за да ги задоволиме потребите на нашата земја. pic.twitter.com/aoP3Qk8NFp — Министерство за здравство (@ZdravstvoMK) April 4, 2020 Видеото тврди дека задоцнети биле мерките за лицата што влегуваат во Македонија. Нејасно е тука на што се мисли, ниту на кои мерки ниту зошто е донесен заклучок дека мерките биле задоцнети. Уште едно неточно тврдење е дека во Македонија има најголем број заболени по глава на жител во целиот регион. Заклучно со вчерашниот ден (7 април), бројот на заболени по глава на жител во Македонија е некаде на средина во однос на целиот регион. На 7 април тој број во Македонија изнесувал 288 заболени. Во Словенија тој број е 509, во Турција 404, во Црна Гора 384, Хрватска – 312, Србија речиси колку нас – 280, а помалку заболени има во Босна и Херцеговина – 233, Грција – 176, Албанија – 133 и Бугарија – 83. Нафрлен без докази е и податокот дека во државата има најголем процент на починати во регионот. Иако бројот на починати на милион жители во Македонија е доста висок, сепак не е највисок во регионот. Најмногу починати на милион жители има Словенија, каде што се регистрирани 17 починати на еден милион, а во Македонија тој број е 12. Се тврди дека директори на болници се главни во ширењето на Ковид-19. И ова е неточно затоа што станува збор само за една директорка, таа на Кожната клиника, Нина Цаца Билјановска, чијашто несовесност ја чинеше не само разрешување, туку и кривична пријава. За несовесноста на одредени лица, меѓу кои и директорката на Кожна клиника, не може директно да биде одговорен министерот за здравство. Затоа постојат надлежни институции кои треба да го процесуираат случајот и секој што се огрешил пред законот соодветно да одговара. Во видеото се потенцира дека „криминалниот бизнис со тестови за Ковид-19 цвета“. И ова е само нафрлено без да му се понуди на оној што го гледа видеото какви било докази дека се случува некаков криминал со тестовите за вирусот. Ова е премногу сериозно обвинување за да помине без објаснување и соодветни докази и без извор на информацијата. На крај видеото завршува со прашањето: „Што повеќе треба да се случи за да се освестат Заев и Филипче?“. Целосно е нејасно зошто е спомнат Зоран Заев во овој контекст. Тој во моментот нема никаква државна функција, премиер (технички) подолго време е Оливер Спасовски, а Заев е само лидер на СДСМ. Видеото заедно со манипулациите и лажните вести нафрлени во него оддаваат впечаток дека е наменски креирано за личен напад, како на министерот за здравство Венко Филипче, така и на власта, а со цел поттикнување недоверба во системот. Корисниците на социјалните мрежи треба да бидат особено внимателни кога гледаат вакви видеа, во кои сензационалистички се пласираат купишта тврдења без извори на информации и непоткрепени со никаков доказ. Овој напис е дел од специјалното известување на „Критинк“ за дезинформациите поврзани со епидемијата на корона-вирусот Ковид-19. Кликнете на линкот за најнови вести и проверени информации од оваа област. Share this: Click to share on Twitter (Opens in new window) Click to share on Facebook (Opens in new window) Ознаки Венко Филиче видео дезинформации коронавирус лажни вести Медиуми за демократија Министерство за здравсто Facebook Twitter Previous articleЕдна „вакцина“ за инфодемијата со три основни прашања Next articleНавредите не се лек против коронавирусот Симона Атанасова

article_url: https://crithink.mk/anonimno-video-ja-dezinformira-javnosta-deka-zdravstveniot-sistem-e-vo-raspad/