Lukašenko noliedz Covid-19 bīstamību; ārsti ziņo par statistikas viltošanu Replay.lv Pasaules panorāma 1. aprīlis, 2020, 19:48 Pasaulē Autori: Toms Pastors (LTV Ziņu dienesta ārzemju ziņu redaktors) Labāk mirt stāvus, nevis uz ceļiem – tas bija viens no daudzajiem savdabīgajiem Baltkrievijas prezidenta Aleksandra Lukašenko paziņojumiem saistībā ar Covid -19. Šoreiz izteikts pēc viņa iecienītā sporta - hokeja spēles, kurā tika ierīkota arī fanu loža, kas uzgavilēja kārtējiem Baltkrievijas prezidenta iemestajiem vārtiem. “Te taču nav nekādu vīrusu! Tu taču neredzi, kā viņi šeit apkārt lido? [..] Es arī neredzu! Šis taču ir ledusskapis. Sports, it īpaši uz ledus kā ledusskapī – tās ir labākās pretvīrusa zāles!” pēc spēles žurnālistiem paziņoja Lukašenko. Iepriekš Aleksandrs Lukašenko jokojot izteicās, ka pret vīrusu palīdzot piecdesmit grami alkohola, pirts un svaigs gaiss. “Patīkami skatīties pa televizoru, cilvēki strādā uz traktoriem, neviens par vīrusiem nerunā. Traktors izārstēs visus! Lauks ārstē visu!” klāstīja Lukašenko. Baltkrievijā ierobežojumu saistībā ar Covid-19 ir krietni mazāk nekā citviet, Baltkrievijas augstākā futbola līga pat kļuvusi par vienīgo Eiropā, kur joprojām notiek spēles. Tikmēr Baltkrievijas “Radio Svoboda” ziņo, ka Vitebskā, kur kādas kurpju rūpnīcas darbinieki bija devušies ceļojumā uz Milānu, konstatēts vismaz divas līdz trīs reizes vairāk pneimonijas gadījumu, nekā ierasts šajā sezonā. Kāda ārste, kura vēlējās palikt anonīma, medijam stāstīja – “trīs stundām domātas maskas valkājam nedēļu”. “Es domāju, ka ir no koronavīrusa mirušie pacienti un viņi ne vienmēr ir veci. Reanimācijā cilvēki mirst no pneimonijas, taču mums ne vienmēr ļauj arī rakstīt diagnozi “pneimonija” mirušajiem pacientiem. Administratīvā līmenī saka: “nē, un viss, šifrējiet kaut kā citādāk, lai nebojātu statistiku!” atklāja ārste. Oficiāli Baltkrievijai ir zemākais ar Covid-19 saslimušo skaits Eiropā – 152 cilvēki, ar Covid-19 diagnozi miris viens - Vitebskas teātra aktieris Viktors Daškevičs. Arī par viņa nāvi prezidentam Lukašenko bija kas sakāms: “Sieva vesela, dzīvoja taču ar viņu kopā, meita vesela - jo imunitāte stipra. Bet viņš, nabadziņš, neizturēja.” KONTEKSTS: Pasaulē izplatoties Covid-19, Pasaules Veselības organizācija atzina, ka saslimstība sasniegusi globālās pandēmijas līmeni. Daudzās pasaules valstīs ieviesti stingri ierobežojumi - atcelti masu pasākumi, slēgtas robežas, skolas un citas iestādes. Kļūda rakstā? Iezīmējiet tekstu un spiediet Ctrl+Enter, lai nosūtītu labojamo teksta fragmentu redaktoram! Iezīmējiet tekstu un spiediet uz Ziņot par kļūdu pogas, lai nosūtītu labojamo teksta fragmentu redaktoram! Ziņot par kļūdu Iesaki šo rakstu: Piesakies LSM pasta saņemšanai! Šo vēstkopu mēs izsūtīsim aptuveni reizi nedēļā ar iespēju jebkurā brīdī no tās atteikties Apstiprināt Tev izdevās parakstīties uz LSM pasta saņemšanu!! Lai pārliecinātos, ka pats pieņēmi lēmumu par parakstīšanos uz šo lielisko vēstkopu, to nepieciešams apstiprināt e-pastā.

article_url: https://www.lsm.lv/raksts/zinas/arzemes/lukasenko-noliedz-covid-19-bistamibu-arsti-zino-par-statistikas-viltosanu.a354174/