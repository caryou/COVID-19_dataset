Trampu kritizē par PVO finansēšanas apturēšanu Replay.lv Pasaules panorāma 15. aprīlis, 2020, 18:17 Pasaulē Autori: Uģis Lībietis (Latvijas Radio ārzemju ziņu korespondents ) Pasaules valstu līderi asi kritizējuši ASV prezidenta Donalda Trampa lēmumu apturēt finansējumu Pasaules Veselības organizācijai (PVO). Daudzajos paziņojumos norādīts, ka Veselības organizācijas vadība, apkarojot koronavīrusa izplatību, pašlaik ir vajadzīga vairāk nekā jebkad iepriekš. Vienlaicīgi tiek pausta cerība, ka pēc visu faktu izvērtēšanas Savienotās Valstis savu viedokli tomēr mainīs. Trampu kritizē par PVO finansēšanas apturēšanuUģis Lībietis00:00 / 04:03 ASV prezidenta Donalda Trampa solījums apturēt finansējumu Pasaules Veselības organizācijai, apsūdzot to nokavētā un nepietiekami efektīvā darbībā, apkarojot koronavīrusa izplatību pasaulē, notiek laikā, kad arvien lielāks skaits valstu jau sāk domāt par ierobežojošo pasākumu pakāpenisku atvieglošanu. Tā, piemēram, Dānijā darbu ir atsākušas skolas. Somijā ir atcelti ceļošanas ierobežojumi Helsinku apkārtnē. Arī vīrusa pamatīgi skartās Itālija un Spānija pamazām sāk atjaunot atsevišķu uzņēmumu darbu, cenšoties atdzīvināt uz laiku faktiski paralizēto ekonomiku. Atšķirībā no Trampa, kas vaino Pasaules Veselības organizāciju par nepareizu situācijas izvērtēšanu Ķīnā, daudzu pasaules valstu līderi šim viedoklim nepiekrīt un kritikai pakļauj pašu ASV līderi. Pasaules Veselības organizācijas ģenerāldirektors Tedross Adhanoms Gebrejesuss, kurš savulaik jau atzina iespējamās cilvēciskās kļūdas savās un savas organizācijas darbībās, uz Trampa paziņojumu atbildējis tviterī. Gebrejesuss norādījis, ka laiku nedrīkst tērēt un Pasaules Veselības organizācijas vienīgais uzdevums ir strādāt visu cilvēku labā, glābjot dzīvības un cenšoties apturēt Covid-19 pandēmiju. ASV prezidenta lēmumu kritizējis arī ANO ģenerālsekretārs Antoniu Gutērrešs, kurš paziņojis, ka pašlaik nav piemērots laiks samazināt līdzekļus ne Pasaules Veselības organizācijai, ne kādai citai humānās palīdzības organizācijai, kura cīnās pret vīrusa izplatību. Gutērrešs ir pārliecināts, ka PVO ir izšķirošā loma pasaules centienos apturēt Covid-19. Arī viens no lielākajiem privātajiem Pasaules Veselības organizācijas finansiālajiem atbalstītājiem, kompānijas Microsoft dibinātājs Bils Geitss uzskata, - ja pašlaik tiks apdraudēta vai apturēta organizācijas darbība, nebūs nevienas citas institūcijas, kas varētu stāties tās vietā. To, ka krīzi ir iespējams pārvarēt tikai kopīgiem spēkiem, uzsvēris arī Eiropas Savienības augstais pārstāvis ārlietās Žuzeps Borels, kurš uzskata, ka Trampa solim nav nekāda attaisnojuma. Arī Āfrikas Savienības komisijas priekšsēdētājs Musa Faki Mahamats uzskata, ka pasaule ir atkarīga no Pasaules Veselības organizācijas līderības krīzes apskarošanā un visu kopējā atbildība ir nodrošināt, lai šī organizācija savu darbu spēj veikt pilnā apmērā. Tieši Āfrikas valstis pašlaik tiek uzskatītas par vienu no visvairāk apdraudētajiem reģioniem, jo daudzviet Āfrikā veselības aprūpes infrastruktūra ir vai nu ļoti vāja, vai arī grūti pieejama. Uz šādu risku norāda arī bijušais ASV pārtikas un zāļu pārvaldes komisārs doktors Skots Gotlībs. Manuprāt, ir liels risks, ka šis vīruss kļūs epidēmisks dienvidu puslodē un Pasaules Veselības organizācijai būs milzīga loma šī riska mazināšanai. Un, ja šāda epidēmija izplatīsies Dienvidu puslodē, palielinās risks, ka tas rudenī vai ziemā atgriezīsies arī Ziemeļu puslodē, tostarp ASV. Šis scenārijs mani ļoti satrauc. Šis nav īstais laiks, lai samazinātu finansējumu, taču es ceru, ka finansējums tiks atsākts pēc tam, kad tiks izpētīts, ko Veselības organizācija izdarīja vai neizdarīja, norādīja Gotlībs. Lai arī no daudzu valstu puses pēdējā laikā ne visai saudzīgi vārdi tiek vērsti arī Ķīnas virzienā, Trampa lēmumu nosodījusi arī Ķīnas Ārlietu ministrija, kura uzskata, ka ASV lēmums vājinās Pasaules Veselības organizācijas spējas un apdraudēs starptautisko sadarbību cīņā pret šo epidēmiju. Ar kritiku neskopojās arī Krievija, kuras ārlietu ministra vietnieks Sergejs Rjabkovs ASV prezidenta rīcību nosauca par savtīgu un nosodāmu. Cenšoties mazināt spriedzi pasaules līderu starpā, Vācijas arlietu ministrs Heiko Māss norādījis, ka nav īstais laiks vienam otru vainot, jo vīruss robežas nepazīst. Tieši tāpēc viena no labākajām investīcijām būtu gan Apvienoto Nāciju Organizācijas stiprināšana, gan arī nepietiekami finansētās Pasaules Vesleības organizācijas atbalstīšana jaunu vīrusa testu un vakcīnu izstrādē un izplatīšanā. Kļūda rakstā? Iezīmējiet tekstu un spiediet Ctrl+Enter, lai nosūtītu labojamo teksta fragmentu redaktoram! Iezīmējiet tekstu un spiediet uz Ziņot par kļūdu pogas, lai nosūtītu labojamo teksta fragmentu redaktoram! Ziņot par kļūdu Iesaki šo rakstu: Piesakies LSM pasta saņemšanai! Šo vēstkopu mēs izsūtīsim aptuveni reizi nedēļā ar iespēju jebkurā brīdī no tās atteikties Apstiprināt Tev izdevās parakstīties uz LSM pasta saņemšanu!! Lai pārliecinātos, ka pats pieņēmi lēmumu par parakstīšanos uz šo lielisko vēstkopu, to nepieciešams apstiprināt e-pastā.

article_url: https://www.lsm.lv/raksts/zinas/arzemes/trampu-kritize-par-pvo-finansesanas-apturesanu.a356018/