Sākums Arhīvs Aktuāli Baltijas mediji pēc krīzes Ķīnas ietekme Kurš ārstēs? Krievijas nauda Baltijā Latvijas “veiksmes stāsta” slēptā puse Mazās algas Mūžīgie bērni Nākotnes latvieši Netīrā nauda Nevienlīdzīgā izglītība Politiķu uzraudzība Viltus ziņas Par mums Atbalsti Re:Check Vardarbība ģimenē Sākums Arhīvs Aktuāli Baltijas mediji pēc krīzes Ķīnas ietekme Kurš ārstēs? Krievijas nauda Baltijā Latvijas “veiksmes stāsta” slēptā puse Mazās algas Mūžīgie bērni Nākotnes latvieši Netīrā nauda Nevienlīdzīgā izglītība Politiķu uzraudzība Viltus ziņas Par mums Atbalsti Re:Check Vardarbība ģimenē Sākums Arhīvs Aktuāli Baltijas mediji pēc krīzes Ķīnas ietekme Kurš ārstēs? Krievijas nauda Baltijā Latvijas “veiksmes stāsta” slēptā puse Mazās algas Mūžīgie bērni Nākotnes latvieši Netīrā nauda Nevienlīdzīgā izglītība Politiķu uzraudzība Viltus ziņas Par mums Atbalsti Re:Check Vardarbība ģimenē Re:Check Ļedjajevs aģitē pret vakcināciju ar sazvērestības teoriju meliem 1. februāris, 2021Annija Petrova, RE:BALTICA/ RE:CHECK Nav taisnība – apgalvojums neatbilst patiesībai, tam nav pierādījumu, izteikuma autors melo vai neapzināti maldina Sociālajā medijā Facebook popularitāti guvis kāds video ar Jaunās paaudzes mācītāja Alekseja Ļedjajeva vēstījumu par vakcīnām. Savā runā Ļedjajevs pārstāsta sazvērestības teorijas, tās balstot it kā bijušā ASV valsts sekretāra Henrija Kisindžera teiktajā par plānu ar vakcīnām samazināt pasaules iedzīvotāju skaitu. Taču Kisindžers neko tādu nav teicis un nepastāv arī Ļedjajeva piesauktā eigēnikas padome. Facebook grupā Ventspils Jaunā paaudze “Sinagoga” publicēts apmēram 20 minūšu garš video fragments no Ļedjajeva uzstāšanās par vakcināciju. Tajā viņš mēģina radīt iespaidu, ka vakcinācija pret Covid-19 ir uzspiesta, pandēmija tikusi ieplānota senāk un pasaules bagātie ar vakcīnām vēloties samazināt iedzīvotāju skaitu un iegūt varu pār pasauli. Kisindžers nav runājis par “obligāto piespiedu vakcināciju” Ļedjajevs savu runu balsta bijušā ASV valsts sekretāra Henrija Kisindžera izteikumā. Viņš stāsta, ka “šis eksperiments sākās nevis 2020. gada martā, bet ilgi pirms tam turīgu cilvēku šaurā lokā, un viņiem bija noteikts plāns”. Lai pamatotu šo apgalvojumu, viņš lūdz ekrānā parādīt klātesošajiem citātu. Turpinājumā Ļedjajevs ielasa it kā Kisindžera citātu krievu valodā un papildina to ar saviem komentāriem. Viņš video arī norāda, ka izteikums skanējis Pasaules veselības organizācijas eigēnikas padomes laikā 2009. gadā. Kisindžeram piedēvētais izteikums iepriekš publicēts sociālajos medijos tostarp krievu un angļu valodā: “Tiklīdz pūlis pieņems obligāto piespiedu vakcināciju, spēle būs beigusies. Viņi pieņems visu – vardarbīgu asins nodošanu vai orgānu ziedošanu – “kopējam labumam”. Mēs varam ģenētiski modificēt bērnus un sterilizēt viņus “kopējam labumam”. Kontrolējiet aitu prātus, un jūs vadīsiet baru. Vakcīnu ražotāji nopelnīs miljardus un daudzi no jums, kas šodien ir šajā zālē, ir investori. Tas ir visiem izdevīgs variants! Mēs izretinām baru, un tas mums maksās par viņu iznīcināšanas pakalpojumu.” Balstoties uz šo izteikumu, Ļedjajevs vēsta par “viņiem”, kas ar vakcīnas palīdzību vadīšot cilvēkus, par līderiem politikā un zinātnē, kas sapņojot par “jaunu pasaules kārtību”. Tāpat Ļedjajevs secina, ka zemes iedzīvotāju skaitu vēlas novest līdz “zelta miljardam”. Taču Re:Check neizdevās atrast pierādījumus tam, ka Kisindžers būtu paudis šādus apgalvojumus, tāpat neizdevās atrast piesaukto Pasaules veselības organizācijas eigēnikas padomi. PVO ziņu aģentūrai Reuters norādīja, ka šāda pasākuma nav bijis un šāda padome nekad nav pastāvējusi. Kisindžera mājas lapā 2009. gadā atrodamas divas runas, taču nevienā no tām netika skarts “obligātās piespiedu vakcinācijas” temats. Arī Kisindžera pārstāvji Reuters norādījuši, ka minētais citāts ir “pilnīgs safabricējums”. Informāciju par Kisindžeram piedēvēto citātu jau iepriekš pārbaudīja tādi mediji kā Politifact, Fullfact un Reuters. Sarunā ar Re:Check Ļedjajevs sacīja, ka šo citātu atradis sociālajos medijos: “Turpat, kur jūs atradāt manu citātu, tajā pašā vidē es atradu šo citātu.” Re:Check norādīja Ļedjajevam, ka arī Kisindžera pārstāvji un PVO iepriekš to noraidīja, Ļedjajevs uz to atbildēja, sakot, ka arī Rotšildi nepastāvot un ēnu valdības nepastāvot: “Baidens atnāca pie varas un paziņoja, ka nekas no tā nepastāv. Cik autoritatīvi ir mūsu avoti, lai mēs kaut ko paziņotu?” Ļedjajevs arī stāstīja, ka Kisindžera paziņojums esot vien neliels puzles gabaliņš lielajā bildē, pieminēja “zelta miljarda” doktrīnu un ēnu valdību, kas visiem spēkiem cenšoties samazināt iedzīvotāju skaitu. “Vai Kisindžers teica šādu paziņojumu vai nē? Tas, ko viņš pateica, notiek jau tagad visapkārt.” Covid-19 nav bīstamāks par gripu? Facebook video arī redzams, ka Ļedjajevs atskaņo Krievijas aktrises Marijas Šukšinas citātu. Tajā viņa atsaucas uz Krievijas mediķiem un zinātniekiem, sakot: “(..) koronavīruss nav bīstamāks par gripu.” Salīdzinot ar gripu, Covid-19 ir jauna un mazāk izpētīta slimība. Covid-19lipīgāks par sezonālo gripu un pandēmijas apkarošanai ieviestie ierobežojumi samazinājuši arī gripas izplatību. Latvijas galvenais infektologs Uga Dumpis Re:Check janvāra sākumā skaidroja, ka Covid-19 transmisijas koeficients ir augstāks nekā gripai. “Atkarībā no publikācijām, tas ir kaut kur starp 2,3 līdz 4. Jaunais britu variants varētu būt par 0,7 lipīgāks. Gripai tas ir mazāks par 2,” skaidroja Dumpis. Slimību profilakses un kontroles centra (SPKC) epidemioloģe Raina Ņikiforova 28.janvārī Latvijas Radio norādīja, ka situācija ar gripu šajā sezonā ir unikāla ne tikai Latvijā, bet arī visā pasaulē. Ņikiforova teica, ka Covid-19 ir izkonkurējis gripu un arī daudzus citus vīrusus. Arī viņa norādīja, ka pasākumi Covid-19 izplatības mazināšanai ietekmējuši arī citu respiratoro vīrusu izplatību. Par to liecina arī Pasaules veselības organizācijas informācija. ASV Slimību profilakses kontroles centrs (CDC) tāpat norāda, ka Covid-19 cilvēki viens otram var nodot vieglāk un cilvēkiem saslimšana var noritēt smagāk. Tiek vērtēts, ka mirstība no Covid-19 ir augstāka nekā mirstība no gripas. SPKC apkopotā informācija liecina, ka Latvijā 2019.-2020. gada gripas sezonā miruši 26 cilvēki. 2018.-2019. gada sezonā gripas dēļ miruši 86 cilvēki, bet vēl sezonu iepriekš – 91 cilvēks. Pirmie reģistrētie Covid-19 saslimšanas gadījumi Latvijā bija pērnā gada martā. 31.janvārī SPKC vēstīja par kopumā 1195 nāves gadījumiem ar Covid-19. Dati par Covid-19 kā nāves pamatcēloni šobrīd apkopoti līdz pērnā gada novembrim. Tie liecina, ka pērn (no aprīļa līdz novembrim) Covid-19 bijis cilvēku nāves pamatcēlonis 147 gadījumos, no tiem visvairāk – 105 gadījumi bija novembrī. Ļedjajevs iepriekš guvis mediju ievērību saistībā ar atbalstu politiķim Aināram Šleseram. Laikraksts Diena 2009. gadā vēstīja, ka Ļedjajevs Jaunās paaudzes dievkalpojumos slavinājis Šleseru un aicinājis par viņu balsot, vairāki draudzes locekļi arī iestājušies viņa pārstāvētajā partijā. Viņus vienojusi, piemēram, cīņa pret seksuālajām minoritātēm, rakstīja Diena. 2009. gadā Ļedjajevs uzmanību izpelnījies ar Jaunā paaudzes rīkoto grāmatu dedzināšanu. Ilgāku laiku par viņu mediju publikācijās plašākas ziņas neparādījās. Taču 2020. gada 10. oktobrī sociālo mediju lietotāji Ļedjajevu pamanīja Saeimas deputāta Alda Gobzema organizētajā sapulcē. Pasākumā uzstājās arī Jaunās paaudzes mācītājs Aigars Bitāns. Viņš 2019. gada Eiropas parlamenta vēlēšanās kandidējis no Centra partijas saraksta un pasākumā sevi pieteica kā sabiedriskās organizācijas Sargi uz mūriem pārstāvi. Secinājums: Apgalvojumam Facebook video par “obligāto piespiedu vakcināciju”, ko it kā teicis Henrijs Kisindžers PVO eigēnikas padomē, nav pamatojuma. Kisindžers nav šāda citāta autors, un šāda padome vispār nepastāv. Šis raksts ir daļa no Re:Check darba, pārbaudot iespējami nepatiesus vai puspatiesus Facebook ierakstus, attēlus un video. Par Re:Check sadarbību ar Facebook lasiet šeit. Visus Re:Check rakstus lasi ŠEIT! Par projektu: Re:Check ir Baltijas pētnieciskās žurnālistikas centra Re:Baltica paspārnē strādājoša faktu pārbaudes un sociālo tīklu pētniecības virtuāla laboratorija. Pārbaudīto faktu vērtējumam izmantojam piecas iespējamās atzīmes un krāsas: patiesība (izteikums ir precīzs un faktoloģiski pierādāms), tuvu patiesībai (apgalvojums ir lielākoties patiess, taču ir pieļautas sīkas neprecizitātes), puspatiesība (apgalvojums satur gan patiesu, gan nepatiesu informāciju, daļa faktu ir noklusēta), drīzāk nav taisnība (apgalvojumā ir kripata patiesības, taču nav ņemti vērā būtiski fakti un/vai konteksts, līdz ar to izteikums ir maldinošs vai ārpus konteksta) un nav taisnība (apgalvojums neatbilst patiesībai, tam nav pierādījumu, izteikuma autors neapzināti maldina vai melo). Vērtējumu piešķir vismaz divi redaktori vienojoties. Ja arī jūs redzat apšaubāmu apgalvojumu, sūtiet to mums uz recheck@rebaltica.com Ziedo ar PayPal NEATKARĪGAI ŽURNĀLISTIKAI VAJAG NEATKARĪGU FINANSĒJUMU Ja Jums patīk Re:Baltica darbs, atbalstiet mūs! Konts: LV38RIKO0001060112712 Tagad ziedo arī ar Mobilly! Lai to izdarītu, lietotnes ziedojumu sadaļā atrodiet mūsu zīmolu un sekojiet tālākajām norādēm. VIDEO AKTUĀLI Vai lidojumi ārpus ES valstīm ir droši? Posted on 12. marts, 2021 Lielbritānijā mācības bez maskām neatsāks visi skolēni Posted on 10. marts, 2021 PIERAKSTIES Close Pievienojies Re:Baltica lasītājiem, kas saņem mūsu jaunumus e-pastā. Valoda * Latviski English Grupa PIERAKSTIES Mailigen e-pasta mārketings * Obligātie lauki PĒTĪJUMI #Vēlēšanas2018 Aktuāli BalticMedia2018 Baltieši ieslodzījumā Baltijas mediji pēc krīzes Baltijas spiegi Būvnieki Partijas Iepirkumi Enerģētika Karstie rēķini Krievijas nauda Baltijā KURŠ ĀRSTĒS? Kurš sargās? Latgale Latvijas zelta vīzas Latvijas “veiksmes stāsta” slēptā puse Mazās algas Mūžīgie bērni Netīrā nauda Nevienlīdzīgā izglītība Nākotnes latvieši Politiķu uzraudzība Re:Check STARP CITU Tikumības sardze Latvijā Uzbeki Latvijā Vardarbība ģimenē Veselība Latvijā Viltus ziņas Ķīnas ietekme SEKO MUMS FACEBOOK Facebook TWITTER KONTAKTI Strēlnieku iela 4a, Rīga, LV-1010 rebaltica(at)rebaltica.com MŪSU DRAUGI *** © 2021 The Baltic Center for Investigative Journalism Re:Baltica Webly by Premiumcoding

article_url: https://rebaltica.lv/2021/02/ledjajevam-nav-taisniba-kisindzers-nav-runajis-par-obligatu-piespiedu-vakcinaciju/