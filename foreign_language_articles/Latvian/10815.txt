TVNET Ziņas Kriminālziņas DP sola pārbaudīt faktus par Jaunās paaudzes rīkoto grāmatu dedzināšanu 1 2009. gada 5. augusts 15:13 DP sola pārbaudīt faktus par Jaunās paaudzes rīkoto grāmatu dedzināšanu LETA Šodien Drošības policijā ir saņemts Rīgas domes deputāta Dāvja Stalta (PS) iesniegums ar lūgumu izmeklēt Jaunās paaudzes rīkoto grāmatu dedzināšanu pirms Jāņiem. Kā sacīja Drošības policijas priekšnieka palīdze Kristīne Apse-Krūmiņa, Drošības policija izskatīs un pārbaudīs iesniegumā minētos faktus. Kā iepriekš informēja Pilsoniskās savienības (PS) konsultante preses jautājumos Sallija Benfelde, Stalts vakar nosūtījis iesniegumu Drošības policijas priekšniekam Jānim Reinikam. Vēstulē PS deputāts prasa sākt izmeklēšanu par Jaunās paaudzes un tās vadītāja Alekseja Ļedjajeva darbību. Stalts kā pamatojumu izmeklēšanai min Jaunās paaudzes 20. un 21. jūnijā rīkoto akciju Nē pagānisma kultam Latvijā!, kad cilvēki tika aicināti nest grāmatas dedzināšanai. Akcijā tika dedzinātas arī latviešu tautas pasakas, Mārtiņa dziesmu grāmata un, iespējams, arī eposs Lāčplēsis un Jāņa Jaunsudrabiņa Baltā grāmata. Jāņa Jaunsudrabiņa (1877-1962) bērnības atmiņu tēlojums Baltā grāmata ir iekļauts Latvijas Kultūras kanonā kā piederīgs augstajai mākslai. PS deputāts uzskata, ka ir jānovērtē Jaunās paaudzes darbības bīstamība un leģitimitāte, jo pastāv risks, ka cilvēkus, kuri tiek pakļauti masu psihozei, ir iespējams ļaunprātīgi izmantot. Ļedjajeva reliģiskās organizācijas darbību pēc Tieslietu ministrijas lūguma ir analizējusi Transoloģiskās psihoterapijas asociācija, un Stalts lūdz Drošības policiju iepazīties ar asociācijas secinājumiem un lemt, vai šīs organizācijas darbība Latvijā ir atļaujama un vai tās vadītājam joprojām ir jāizsniedz uzturēšanās atļauja Latvijā. PS deputāts lūdz arī DP izveidot speciālu darba grupu saistībā ar šo jautājumu un pieaicināt viņu šajā darba grupā kā Rīgas domes Drošības un kārtības komitejas deputātu. Kā ziņots, arī Latvijas Evaņģēliski luteriskās baznīcas arhibīskaps nosoda Jaunās paaudzes rīkoto grāmatu dedzināšanu pirms Jāņu vakara, norādot, ka tā negatīvā gaismā nostādījusi visu kristīgo baznīcu. Kā uzskata Vanags, Eiropā izvēlēties publisku grāmatu dedzināšanu - akciju ar tik baigām asociācijām gan viduslaiku, gan nesenajā vēsturē - ir liela kļūda, kas apzīmogo ne vien pašus dedzinātājus, bet visus kristiešus. Publiskajā paziņojumā arhibīskaps norādījis, ka jūtas satriekts, uzzinot dedzināmo grāmatu klāstu, kurā bijuši gan tautasdziesmu krājumi, gan pasaku grāmatas un pat Jāņa Jaunsudrabiņa Baltā grāmata, kas, viņa skatījumā, ir kristīga latvieša un luterāņa bērnības atmiņas. Ja tas tiešām ir taisnība, varu tikai izjust nožēlu un kaunu, pieminot Jēzus vārdus: Tēvs, piedod tiem, jo tie nezina, ko tie dara! saka Vanags, pretējā gadījumā aicinot Jaunās paaudzes vadītājus kliedēt visus pārpratumus, jo tas ne tikai satrauc cilvēkus, bet arī apgrūtina ekumenisko situāciju Latvijā. Gribas ticēt, ka ir notikusi kļūdīšanās, nevis apzināta vēršanās pret latviešu kultūru, iepriekš piebilda Vanags. 1 Rīgas dome

article_url: https://www.tvnet.lv/5006664/dp-sola-parbaudit-faktus-par-jaunas-paaudzes-rikoto-gramatu-dedzinasanu