Valsts ieguldīs «airBaltic» pamatkapitālā līdz 250 miljoniem eiro 7. maijs, 2020, 21:16 Papildināts 22:18 Ekonomika Autori: LSM.lv Ziņu redakcija, Jānis Kincis (Latvijas Radio korespondents ) Ministru kabinets ceturtdien, 7. maijā, attālinātajā sēdē nolēma atbalstīt nacionālo aviokompāniju airBaltic, ieguldot tās pamatkapitālā līdz 250 miljoniem eiro. Par to pēc valdības sēdes paziņoja valdības vadītājs Krišjānis Kariņš (Jaunā Vienotība). airBaltic valsts ieguldītos 286 miljonus eiro paredz izmantot atbilstoši biznesa plānam līdz 2025. gadamJānis Kincis00:00 / 02:29 Viņš norādīja, ka par spīti Covid-19 pandēmijai un grūtībām, ko piedzīvo avioindustrija visā pasaulē, Latvijā paliks nacionālā aviokompānija, kas turpinās nodrošināt reisus uz tuvākām un tālākām zemēm. Latvijas valdības plāns, kurš vēl jāapstiprina Eiropas Komisijai (EK), paredz ieguldījumus airBaltic pa daļām. Katra ieguldījumu daļa tiks nodrošināta atbilstoši tirgus noteikumiem, nepārsniedzot zaudējumu apjomu, kurus izraisījusi Covid-19 krīze, informēja airBaltic. Satiksmes ministrs Tālis Linkaits (Jaunā konservatīvā partija) atzina, ka valsts ieguldījumu aviokompānijā plānots veikt kopumā trīs etapos, vērtējot situāciju nozarē. Pirmajā etapā plānots ieguldīt 204 miljonus eiro, kā arī konvertēt valsts aizdevumu par akcijām 36 miljonu eiro apmērā. Kopējais pamatkapitāla palielinājums iecerēts 250 miljonu eiro apmērā, neskaitot minētos 36 miljonus eiro. airBaltic mazākuma akcionārs – Dānijas uzņēmējam Larsam Tūsenam piederošais Aircraft Leasing 1, kam pašlaik pieder gandrīz 20% akciju – nolēmis pirmajā pamatkapitāla palielināšanas etapā nepiedalīties, taču tiek pieļauts, ka tas piedalīsies kādā no nākamajām kārtām, sacīja satiksmes ministrs. Pēc viņa teiktā, pirmais valsts ieguldījums aviokompānijā tiks veikts tikai pēc tam, kad būs saņemts EK saskaņojums. Līdz ar šo valdības ieguldījumu Latvijas valsts līdzdalība airBaltic palielināsies no 80,05% līdz 91%. Ar šo jauno kapitālu mēs varēsim izpildīt mūsu jauno biznesa plānu Destination 2025 Clean, kas koncentrējas uz jaunu sākumu, kad tiks atsākti starptautiskie lidojumi. Tas veicinās uzņēmuma veiksmīgu izaugsmi, tiklīdz sāks mazināties Covid-19 krīzes ietekme, norādīja airBaltic izpilddirektors Martins Gauss. Biznesa plāns Destination 2025 Clean nākamajos gados paredz 50 Airbus A220-300 lidmašīnu floti, kas nozīmē, ka darbinieku skaits pārsniegs 2 000. Tas mūsu darbiniekiem sūta spēcīgu ziņojumu par atkārtotu pieņemšanu darbā, piebilda Gauss. Latvijas lidsabiedrības airBaltic padome 23. aprīlī apstiprināja jauno airBaltic vadības izstrādāto uzņēmuma biznesa plānu. Jaunais plāns paredz samazināt lidmašīnu floti nākamajiem gadiem, sākotnēji atsākot lidojumus ar 22 Airbus A220-300 lidmašīnām. Jaunajā plānā ir ņemta vērā samazinātā sēdvietu kapacitāte 2020. un 2021. gadam, vienlaikus paredzot atgriešanos pie izaugsmes ar 50 Airbus A220-300 lidmašīnām līdz 2023. gada beigām. Papildu 30 Airbus A220-300 lidmašīnu pasūtīšanas iespēja paliek nākotnes izaugsmei. Pašlaik aviokompānijas pamatkapitāls ir 256,473 miljoni eiro. KONTEKSTS: Latvijā līdz 9. jūnijam ir izsludināta ārkārtējā situācija koronavīrusa izraisītās saslimšanas Covid-19 izplatības dēļ. Tostarp kopš 17. marta ir apturēti starptautiskie pasažieru pārvadājumi. Nacionālā lidsabiedrība “airBaltic” plānoja atbrīvot no darba aptuveni 700 darbinieku, kas ir gandrīz trīsreiz vairāk, nekā kompānija paziņoja iepriekš. Šādu rīcību uzņēmuma “ieziemošanai” atbalsta Satiksmes ministrija. “airBaltic” prezidents sola gada laikā atlaistos pieņemt atpakaļ darbā, tomēr izskan arī prognozes, ka aviācijas nozare tik ātri pēc krīzes neatkopsies, ziņoja Latvijas Televīzijas raidījums “De facto”. airBaltic līdz oktobrim atcēlusi 50% lidojumu. airBaltic apstiprinājusi jauno uzņēmuma biznesa plānu Destination 2025 CLEAN, paredzot atgriešanos pie izaugsmes un pārvadājumiem ar 50 lidmašīnām līdz 2023. gada beigām,. Latvijas valstij pieder 80,05% airBaltic akciju, bet finanšu investoram, Dānijas uzņēmējam Larsam Tūsenam piederošajam Aircraft Leasing 1 - gandrīz 20% akciju. Kļūda rakstā? Iezīmējiet tekstu un spiediet Ctrl+Enter, lai nosūtītu labojamo teksta fragmentu redaktoram! Iezīmējiet tekstu un spiediet uz Ziņot par kļūdu pogas, lai nosūtītu labojamo teksta fragmentu redaktoram! Ziņot par kļūdu Iesaki šo rakstu: Piesakies LSM pasta saņemšanai! Šo vēstkopu mēs izsūtīsim aptuveni reizi nedēļā ar iespēju jebkurā brīdī no tās atteikties Apstiprināt Tev izdevās parakstīties uz LSM pasta saņemšanu!! Lai pārliecinātos, ka pats pieņēmi lēmumu par parakstīšanos uz šo lielisko vēstkopu, to nepieciešams apstiprināt e-pastā.

article_url: https://www.lsm.lv/raksts/zinas/ekonomika/valsts-ieguldis-airbaltic-pamatkapitala-lidz-250-miljoniem-eiro.a358938/