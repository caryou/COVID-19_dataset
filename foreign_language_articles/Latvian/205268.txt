Par 150 miljoniem eiro palielina pašvaldību aizņēmuma limitu Replay.lv Eiro fokusā 30. aprīlis, 2020, 14:30 Papildināts 15:25 Ekonomika Autori: LSM.lv Ziņu redakcija Ceturtdien, 30. aprīlī, valdība ārkārtas sēdē atbalstīja Finanšu ministrijas (FM) priekšlikumu palielināt pašvaldību aizņēmuma limitu par 150 miljoniem eiro, lai mazinātu Covid-19 ekonomiskās sekas, informēja FM. Vides aizsardzības un reģionālās attīstības ministrs Juris Pūce Sintija Ambote00:00 / 00:40 Ar valdības lēmumu tiek palielināts pašvaldību 2020. gada aizņēmumu limits par 150 miljoniem eiro. Tas ļaus veikt ieguldījumus Eiropas Savienības (ES) fondu un pārējās ārvalstu finanšu palīdzības līdzfinansētajos augstas gatavības projektos ar tautsaimniecības nozīmi, kā arī Vides aizsardzības un reģionālās attīstības ministrijas (VARAM) pieteiktajos investīciju projektos. Šajos projektos ar atbildīgās ministrijas saskaņojumu varēs pārskatīt projekta attiecināmo un neattiecināmo izmaksu plānojumu, palielinot attiecināmo izmaksu apmēru. VARAM līdz 12. maijam izstrādās grozījumus normatīvajos aktos, kuri noteiks kritērijus un kārtību, kā pašvaldības varēs pieteikt savus investīciju projektus un pretendēt uz iespējām saņemt valsts budžeta aizdevumu. Vienlaikus būs nepieciešams VARAM pozitīvs atzinums par šo projektu atbilstību administratīvi teritoriālajai reformai un ilgtspējīgai novadu attīstībai. Papildu finansējums tiks piešķirts no aizdevuma, kas saņemts no Ziemeļu investīciju bankas (ZIB). Pašvaldības aizņēmu projektu realizēšanai varēs saņemt no Valsts kases ar izdevīgiem nosacījumiem. “Mūsu mērķis ir noturēt bezdarba līmeni tik mazu, cik vien tas ir iespējams. (..) Tādēļ arī esam piedāvājuši šo programmu kā vienu no ekonomikas sildīšanas pasākumiem,” paziņojumā medijiem norāda finanšu ministrs Jānis Reirs (Jaunā Vienotība). Arī vides aizsardzības un reģionālās attīstības ministrs Juris Pūce (“Attīstībai/Par!”) preses konferencē norādīja, ka pašlaik ekonomikā ir novērojams krīzes pazīmes, pieaug bezdarbs. Tāpēc ekonomikai vajadzīgs papildu stimuls, ko iecerēts dot ar šo soli. Tas ļautu palielināt darbavietu skaitu jau šovasar. Mērķis – dot impulsu ekonomikai jau šogad ar projektiem, kuri ir ar efektu uz tuvākajiem 3-4 mēnešiem, norādīja Pūce. Finansējumā ir paredzēti kritēriji, bet nebūs kvotu vai citu ierobežojošu faktoru. Ja kritērijiem atbilstoši projekti jau ir gatavi, tie tikšot apstiprināti. Ministrs norādīja, ka tiek lēsts – 80% finansējuma nonāks celtniecībā, bet 20% citās jomās. Kopumā tas došot 15 000 darbavietu tuvākajos mēnešos. KONTEKSTS: Pandēmijas ekonomisko seku pārvarēšanai Latvijā paredzēti īpaši valsts atbalsta mehānismi Covid-19 skartajiem uzņēmumiem, to darbiniekiem, Covid-19 pacientiem un arī visiem uzņēmumiem. Tālab valsts mobilizējusi līdzekļus aptuveni 4 miljardu eiro apmērā. Tikmēr VARAM rosināja ekonomikas sildīšanas vārdā 200 miljonus eiro fondu naudas, kas nav iztērēta līdz šim, ļaut saņemt pašvaldībām ar jau gataviem ēku siltināšanas un ceļu projektiem. Pierīgas pašvaldības akcentē, ka iepriekš valsts liedza iespējas aizņemties naudu vairākiem projektiem. Par kredītu griestu atvēršanu tuvākajā laikā varētu lemt valdība. Covid-19 vīruss Latvijā pirmoreiz reģistrēts 2020. gada 2. martā, bet 25. martā konstatēts, ka vīruss cirkulē sabiedrībā. Lai ierobežotu infekcijas izplatīšanos Latvijā, no 12. marta līdz 12. maijam izsludināta ārkārtējā situācija. Kļūda rakstā? Iezīmējiet tekstu un spiediet Ctrl+Enter, lai nosūtītu labojamo teksta fragmentu redaktoram! Iezīmējiet tekstu un spiediet uz Ziņot par kļūdu pogas, lai nosūtītu labojamo teksta fragmentu redaktoram! Ziņot par kļūdu Iesaki šo rakstu: Piesakies LSM pasta saņemšanai! Šo vēstkopu mēs izsūtīsim aptuveni reizi nedēļā ar iespēju jebkurā brīdī no tās atteikties Apstiprināt Tev izdevās parakstīties uz LSM pasta saņemšanu!! Lai pārliecinātos, ka pats pieņēmi lēmumu par parakstīšanos uz šo lielisko vēstkopu, to nepieciešams apstiprināt e-pastā.

article_url: https://www.lsm.lv/raksts/zinas/ekonomika/par-150-miljoniem-eiro-palielina-pasvaldibu-aiznemuma-limitu.a358078/