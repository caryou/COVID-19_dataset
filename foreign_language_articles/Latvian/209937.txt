TVNET Ziņas Ārvalstīs Kad bailes no Covid-19 un 5G apvienojas vienā konspirācijas teorijā 3 56 2020. gada 14. aprīlis 00:02 Kad bailes no Covid-19 un 5G apvienojas vienā konspirācijas teorijā TVNET FOTO: AFP/SCANPIX Jaunākās paaudzes mobilo skaru tehnoloģijas 5G ieviešanu pasaulē jau iepriekš pavadījušas dažādas visai mežonīgas sazvērestības teorijas, piemēram, ka 5G tiekot ieviests, lai pakļautu un kontrolētu cilvēku prātus, kaitētu to veselībai vai pat mainītu cilvēku DNS. Pašreizējās Covid-19 pandēmijas apstākļos konspirācijas teorijām pievienojusies vēl viena – 5G palīdzot izplatīt jauno koronavīrusu. Zinātnieki un tehnoloģiju eksperti uzsver, ka 5G un Covid-19 izplatība nav pilnīgi nekādā veidā saistīta, vēsta Lielbritānijas raidorganizācija BBC. Sociālajos tīklos strauji izplatoties sazvērestības teorijai par Covid-19 un 5G saistību, pēdējo dažu nedēļu laikā vandaļi Lielbritānijā ir aizdedzinājuši vai citā veidā nodarījuši postījumus vairākiem desmitiem sakaru torņu, vēsta Lielbritānijas medijs “The Guardian”. Ņemot vērā apstākli, ka 5G ieviešana Lielbritānijā ir lēna, daudzos vandaļu sabojātajos sakaru torņos 5G aprīkojums nemaz nav bijis, bet postījumi lielākoties nodarīti 4G sakaru tehnoloģijas infrastruktūrai. 5G/Covid-19 konspirācijas teorijas atbalstītāji to aktīvi izplata sociālajos tīklos, daloties ar nepamatotu un melīgu informāciju un ievietojot bildes ar degošiem sakaru torņiem. FOTO: Reuters/ScanPix Zinātnieki un tehnoloģiju speciālisti jaunāko konspirācijas teoriju dēvē par pilnīgām muļķībām, uzsverot, ka Covid-19 izplatīšanās ar 5G starpniecību ir bioloģiski neiespējama. Sazvērestības teorija, saskaņā ar kuru 5G tehnoloģija ir vainojama Covid-19 epidēmijā, sāka izplatīties sociālajā tīklā “Facebook” janvāra beigās – aptuveni tajā pašā laikā, kad ASV tika fiksēti pirmie Covid-19 gadījumi. Šai teorijai ir divi galvenie virzieni. Pirmais pieņēmums ir - 5G negatīvi ietekmējot cilvēka imūnsistēmu, kā rezultātā cilvēkam esot vienkāršāk inficēties. Savukārt otra teorijas virziena atbalstītāji apgalvo, ka 5G tehnoloģija pati veicina vīrusa izplatīšanos. Kā uzsver Lielbritānijas Redingas Universitātes šūnu mikrobioloģijas asociētais profesors Saimons Klārks, abi konspirācijas teorijas virzieni ir absurdi. “Ideja, ka 5G vājina cilvēka imūnsistēmu, neiztur nekādu kritiku,” norāda Klārks. “Cilvēka imūnsistēmu ietekmē dažādas lietas, piemēram, nogurums vai neveselīga diēta. Šīs imūnsistēmas svārstības nav lielas, tomēr tās var padarīt cilvēku uzņēmīgāku pret vīrusiem,” viņš skaidro. Lai arī spēcīgi radioviļņi var izraisīt cilvēka ķermeņa uzsilšanu, 5G radioviļņi ne tuvu nav tik spēcīgi, lai tiem būtu pa spēkam būtiski ietekmēt cilvēka ķermeņa temperatūru un tādējādi mazinātu imunitāti. Tikmēr Lielbritānijas Bristoles Universitātes pediatrijas profesors Adams Finns uzsver, ka koronavīrusa izplatīšanās ar 5G tehnoloģijas starpniecību ir neiespējama. “Pašreizējo epidēmiju izraisa vīruss, kas izplatās no viena inficēta cilvēka uz citiem. Mēs skaidri zinām, ka tā ir patiesība. Vīrusi un elektromagnētiskie viļņi, kas nodrošina mobilo telefonu un interneta darbību, ir pilnīgi atšķirīgas lietas,” norāda Finns. FOTO: Reuters/ScanPix Jaunāko sazvērestības teoriju noraida arī mobilo sakaru tehnoloģiju uzņēmumi un valstu valdības. Šī gan nebūt nav pirmā reize, kad 5G sakarā izplatās apšaubāmas sazvērestības teorijas – visas no tām gan izrādījušās pilnīgi nepamatotas. Tomēr nav sagaidāms, ka nākotnē tās varētu mazināties. 3 56 5G Koronavīruss Covid-19 mobilie sakari sakari vīrusi

article_url: https://www.tvnet.lv/6944470/kad-bailes-no-covid-19-un-5g-apvienojas-viena-konspiracijas-teorija