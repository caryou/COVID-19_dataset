Tramps apsūdz «Twitter» mēģinājumā iejaukties ASV prezidenta vēlēšanās 27. maijs, 2020, 11:54 Pasaulē Autori: Uldis Ķezberis (Latvijas Radio ārzemju ziņu žurnālists), Gints Amoliņš (LTV ārzemju ziņu korespondents) ASV prezidents Donalds Tramps apsūdzējis mikroblogošanas vietni “Twitter” mēģinājumā ietekmēt 2020. gada ASV prezidenta vēlēšanas. Viņa dusmas izraisīja “Twitter” lēmums atzīmēt kā patiesībai neatbilstošus divus Trampa ierakstus. Tomēr maz ticams, ka Tramps varētu pamest savu iecienītāko sociālo tīklu. ĪSUMĀ: Tramps ir aktīvs tvitera lietotājs, kur viņam ir vairāk nekā 80 miljoni sekotāju. Trampam bieži pārmests, ka viņš tviterī izplata nepatiesu informāciju, sazvērestības teorijas un apvainojumus. “Twitter” pirmo reizi atzinusi divus Trampa tvītus par nepamatotiem un apsūdzējusi viņu par nepatiesiem apgalvojumiem. Tramps vietni “Twitter” apsūdzēja par mēģinājumu iejaukties ASV prezidenta vēlēšanās. Tramps apsūdz «Twitter» mēģinājumā iejaukties ASV prezidenta vēlēšanāsUldis Ķezberis00:00 / 02:45 ASV prezidents Donalds Tramps aktīvi izmanto sociālo vietni “Twitter”, lai izteiktos par dažādiem jautājumiem un uzbruktu saviem oponentiem. Viņa ierakstus ik dienu kāri tver miljoniem tvitera lietotāju, jo Tramps tur regulāri nāk klajā ar skandaloziem paziņojumiem. “Twitter” vadība bieži ir saņēmusi pārmetumus, ka vietne piever acīs uz Trampa ierakstiem, kuri nereti ir nepatiesi vai maldinoši. Taču otrdien, 26. maijā, “Twitter” pirmo reizi vērsās pret ASV līdera ierakstiem. Sociālā vietne kā “nepamatotus” atzīmēja divus Trampa tvītus, kuros viņš bez jebkādiem pierādījumiem paziņoja, ka balsošana pa pastu var novest pie “viltotām vēlēšanām”. Vienā no saviem ierakstiem Tramps atsevišķi izcēla Kaliforniju, kas ir viens no vairākiem ASV štatiem, kuros ir atļauta balsošana pa pastu. “Twitter” šiem Trampa ierakstiem pievienoja saites uz publikācijām, kurās ir izklāstīti fakti par balsošanu pa pastu. Tvitera paziņojumā teikts, ka attiecīgie Trampa ieraksti “satur potenciāli maldinošu informāciju par balsošanas procesu un tika marķēti, lai sniegtu papildu kontekstu par balsošanu pa pastu”. Sociālā tīkla rīcība izraisīja Trampa neapmierinātību, ko viņš pauda arī ar “Twitter” starpniecību. Tramps apsūdzēja “Twitter” mēģinājumā iejaukties ASV prezidenta vēlēšanās, kas ir paredzētas šī gada 3. novembrī, un apgalvoja, ka sociālais tīkls “apslāpē vārda brīvību”, ko viņš kā ASV prezidents nepieļaušot. Tramps arī paziņoja, ka viņa pārstāvētās Republikāņu partijas ieskatā sociālo mediju platformas apklusina konservatīvās balsis. Viņš solīja to nepieļaut un piedraudēja sociālos medijus stingri regulēt vai pat slēgt. Laikraksta “The Washington Post” Baltā nama korespondents Filips Rakers domā, ka par spīti “Twitter” rīcībai Tramps arī turpmāk izmantos šo vietni, kurā viņam ir 80 miljoni sekotāju. “Diez vai prezidents pametīs “Twitter”, jo tā jau gadiem ir viņa mīļākā platforma, kur viņš ir guvis politiskus panākumus, uzkurinot savus atbalstītājus. Tāpēc es domāju, ka viņš to turpinās lietot. Tramps varētu izmantot šo situāciju, lai savā pārvēlēšanas kampaņā kritizētu “Twitter” politiku, apgalvojot, ka sociālais tīkls mēģina ierobežot viņa runas brīvību un cenzē viņa ierakstus. Es domāju, ka tā ir kārts, ko Tramps var izspēlēt savā kampaņā, apgalvojot saviem atbalstītājiem, ka valdošā elite ir pret viņu. Šāda taktika bija ļoti sekmīga 2016. gadā, tāpēc prezidents mēģina to atkārtot arī 2020. gadā,” Rakers sacīja televīzijas kanālam MSNBC. Pirms uzvaras 2016. gada ASV prezidenta vēlēšanās Tramps ar “Twitter” starpniecību veidoja sev atbalstītāju bāzi, nākot klajā ar skaļiem paziņojumiem un izplatot sazvērestības teorijas. Viena no pazīstamākajām ir Trampa apgalvojums, ka viņa priekštecis ASV prezidenta amatā Baraks Obama patiesībā neesot dzimis ASV, tāpēc nemaz nevarēja kļūt par prezidentu. Kļūda rakstā? Iezīmējiet tekstu un spiediet Ctrl+Enter, lai nosūtītu labojamo teksta fragmentu redaktoram! Iezīmējiet tekstu un spiediet uz Ziņot par kļūdu pogas, lai nosūtītu labojamo teksta fragmentu redaktoram! Ziņot par kļūdu Iesaki šo rakstu: Piesakies LSM pasta saņemšanai! Šo vēstkopu mēs izsūtīsim aptuveni reizi nedēļā ar iespēju jebkurā brīdī no tās atteikties Apstiprināt Tev izdevās parakstīties uz LSM pasta saņemšanu!! Lai pārliecinātos, ka pats pieņēmi lēmumu par parakstīšanos uz šo lielisko vēstkopu, to nepieciešams apstiprināt e-pastā.

article_url: https://www.lsm.lv/raksts/zinas/arzemes/tramps-apsudz-twitter-meginajuma-iejaukties-asv-prezidenta-velesanas.a361464/