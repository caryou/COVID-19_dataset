Miljonārs neesmu. Bet būšu. Jaunās paaudzes līderis Ļedjajevs Inga Spriņģe TV3 Nekā personīga 31. maijs, 2009, 10:01 Krievija 197 komentāri Ieteikt rakstu 0 0 Vēl pirms 15 gadiem par sektu dēvētās Jaunās paaudzes līderis Aleksejs Ļedjajevs (53), uzgūlies uz Latvijas valsts karoga, izdvesa neartikulētas skaņas un nosodīja valdošo varu. Nu viņš apgrozās starp cilvēkiem, kurus pats agrāk kritizēja. Tā ir izdevīgāk. Pagājušajā sestdienā Ļedjajevs uzrunāja latviešu tautu ģimenes svētkos no Doma baznīcas. Vēl pirms pāris nedēļām viņš cīnījās pret homoseksuāļiem. Savukārt Rīgas domes vēlēšanās viņa draudzei jābalso par buldozeru Aināru Šleseru. Ja tā notiks, Ļedjajeva ietekme uz pilsētā notiekošo tikai pieaugs. Viena no pirmajām šī pavasara saulainajām dienām. 2009.gada 7.aprīlis. Manā dzīvoklī ieradušies ļauno garu izdzinēji no baznīcas Jaunā paaudze. Svīstu. No saules un bailēm, ka mani atpazīs. Tādus kā es Jaunās paaudzes radītājs Aleksejs Ļedjajevs dēvē par iesūtītajiem spiegiem. Garu izdzinēji ir Lilita un Jānis. Viņa ir spilgta melnmate ap 45. Iekrāsotām acīm, perfektu manikīru un pašapziņu. Vēlāk noskaidrojas, ka viņu sauc Lilita Ozoliņa. Latvijas Kristīgajā radio viņa autorraidījumā Atver acis! stāsta, kā iestāties pret sātana viltībām, kas grib ienākt caur elkdievību un pat reizēm pagānismu draudzēs. Viņas šoferis ir bijušā Saeimas deputāta un Latvijas Pirmās partijas biedra Daiņa Turlā palīgs Jānis Dzelme. Jauns vīrietis ar nepārejoša izbrīna izteiksmi sejā. Nedaudz skandaloza personība. Pērn Rīgas apgabaltiesa viņu atzina par vainīgu seksuālo minoritāšu pasākuma dalībnieku nomētāšanā ar izkārnījumiem un piesprieda 100 stundu piespiedu darba. Dzelme sūdu mešanu noliedz. Jāni, paskaties, atkal jau kaķis, Lilita norāda uz gleznu, kurā smaida oranžos toņos uzgleznots kaķis. Kur jūs to dabūjāt? viņa vēršas pie manis. Uzdāvināja šķirtais vīrs. Kas? Šķirtais vīrs. Ņemiet nost. Tā glezna paņem enerģiju. Bet man ir labas attiecības ar bijušo vīru. Samaziniet jūsu tikšanās līdz minimumam, jo tas ir kā Bermudu trijstūris, kas izsūc enerģiju. Jums vēl kaut kas ir no bijušā vīra? Domāju. Nu, jā, mūzikas diski, rādu Treisijas Čepmenas albumus. Nēģeriete, ja, skaļi domā Lilita un skaidro, ka galvenais esot mūzikas vārdi. Velkot ar pirkstu pa diska vāciņu, viņa tulko: Šo vārdu es saprotu, smoke — dūmi. Bet ko tas nozīmē? Pelni, pārtulkoju. Lilita aši pārskata pārējos diskus un, paņēmusi divos pirkstos manas meitas iecienīto Maksu un Moricu, iesaka šitās ģeķības izmest. Līdzīgi jārīkojas ar grāmatām. Iepriekš palūdzis atļauju, tās šķirsta Dzelme. Sevišķi ģeķīgi tobrīd izskatās priekšplānā noliktā Umberto Eko Neglītuma vēsture, uz kuras vāka attēlots neglīts vecis un jauna meitene. Bet tad jau manā dzīvē nekā nepaliek, ja izmetīšu grāmatas, diskus, pārtraukšu attiecības ar tuviem cilvēkiem, esmu neizpratnē. Jā, bet tev vietā nāks jauni draugi, Dievs tevi svētīs, Lilita mierina un aicina mani nākt uz draudzi. Pēc nelielas izvaicāšanas par manām attiecībām ar Dievu viņa secina: ar dzīvokli enerģijas ziņā viss ir kārtībā, sātans jāizdzen no manis pašas. Un abi sāk lūgt. Dzelme staigā pa dzīvokli un paceltām rokām skaļi runā mēlēs. Lilita skaļi lūdz latviešu valodā un liek atkārtot viņas teikto. Apmēram pēc pusstundas abi dodas prom. Sirsnīgi mani apskauj un aicina apmeklēt Imantas šūniņu jeb mazo lūgšanas grupu, ko vada Jānis Dzelme. Līdzi varu ņemt arī meitu, jo teritorija, kurā notiek šūniņas sanāksmes, ir nožogota un meita varēs droši spēlēties ar Dzelmes meitām. Uz atvadām ziedoju desmit latu. Mazāk dot neērti. Pirms atbraukšanas Lilita mani informēja, ka viņa nav ķīmiskā tīrītava, kurai noteikta konkrēta takse. Varu ziedot, ja gribu. Es to ielikšu draudzes kopējā kasē, ņemot naudu, nosaka Lilita un prom ir. Abus gaida nākamais dzīvoklis centrā. ĀRSTĒ UN ATROD VĪRU To, ka no dzīvokļa vajadzētu izdzīt garus, sapratu marta beigās Jaunās paaudzes svētdienas dievkalpojumā. Tajā viens no baznīcas mācītājiem Andrejs Tiščenko stāstīja, kā atbrīvoties no dažādām atkarībām — alkohola, narkotiku, azartspēļu atkarības. Lai patriektu sātanu, izskanēja arī ieteikums izdzīt no mājas ļaunos garus. Iepriekšējās trīs dienas Tiščenko bija vadījis speciālus dievkalpojumus par atkarībām un sajūsmināts stāstīja, kā redzējis no draudzes locekļa Ludviga izejam ļaunos garus. Interesentus, kas vēlējās atbrīvoties no sātana, mācītājs aicināja atstāt savu telefona numuru un vārdu dežurantei pie ieejas baznīcā. Dievs mainīs atmosfēru. Aleluja. Atstāju savu numuru. Jau pēc pāris dienām piezvanīja Lilita. Pēc vizītes dzīvoklī Lilita un Jānis Dzelme mani sazvanīja vēl vairākas reizes un draudzīgi aicināja nākt uz dievkalpojumiem. Garu izdzīšana ir tikai viens no veidiem, kā Jaunā paaudze vāc naudu un piesaista jaunus draudzes locekļus. Baznīcas piedāvātais pakalpojumu klāsts ir ļoti plašs. Pēc dievkalpojuma par garu izdzīšanu uz baznīcas skatuves kāpj Ķengaraga šūniņas vadītāja Skaidrīte, apmēram 45 gadus veca krieviete sarkanīgi iekrāsotiem matiem, un sola palīdzēt risināt konfliktus ģimenē, kā arī palīdzēt atrast vīru, jo ir tāda pieredze. Kādā citā saulainā marta svētdienā, kad kūst pirmās peļķes, baznīcas dibinātājs Aleksejs Ļedjajevs dziedina no kuņģa čūlas un aknu cirozes. Cilvēkus ar šīm kaitēm Ļedjajevs aicina iznākt lielās zāles priekšā. Turot vienu roku uz slimā galvas, viņš sparīgi kliedz mikrofonā, lai ļaunais gars atkāpjas un slimība aiziet. Pēc tam skaļi iepūš mikrofonā un spēcīgi pagrūž slimo, kurš parasti krīt. Tikmēr vairāki simti draudzes locekļu, rokas pacēluši, mūzikas pavadījumā skaļi dzied un runā mēlēs. Runāt mēlēs nozīmē skaļi izkliegt dažādas skaņas bez dziļākas jēgas. Tiek uzskatīts, ka šādi ar cilvēku runā Svētais Gars. No psiholoģiskā viedokļa cilvēks atbrīvojas un nereti nonāk transa stāvoklī. Ļedjajevs tic, ka ar lūgšanām spēj izdziedēt pat ļoti smagas slimības. Baznīca izstrādājusi daudzveidīgu pakalpojumu klāstu atbilstoši klientu vajadzībām. Tās auditorija pārsvarā ir krievvalodīgie Latvijas iedzīvotāji. Latviešu daļu paņēmusi cita baznīca — Prieka vēsts. Īsi pirms Jaunās paaudzes dievkalpojumu sākuma sieviešu tualetē valda noskaņa kā pirms operas uzveduma. Tiek piekrāsotas dažāda vecuma lūpas un skropstas, pulētas kurpes un sakārtotas blūžu rišas. Kungi ir mazākumā. Vīri pavalkātos uzvalciņos sēž zāles pēdējās rindās. Aizmugurē turas zeki treniņtērpos. Glauni uzvalki ir pirmajā rindā sēdošajiem — izskatīgiem krievu uzņēmējiem vecumā no 35 līdz 50 gadiem ar dārgiem rokas pulksteņiem. Tie ir Ļedjajeva mīluļi. Lielākoties latviešu sabiedrībai nepazīstami uzņēmēji, kas nodarbojas ar nekustamo īpašumu, mārketinga un reklāmas biznesu. Viņi patronam Ļedjajevam pirms trim gadiem 50 gadu jubilejā uzdāvināja ar sarkanu lenti pārsietu iespaidīgu Chrysler automašīnu. Svinības notika Rundāles pilī ar grezniem vakartērpiem, foto ir apskatāmi baznīcas mājaslapā. Greznību un pārticību Jaunā paaudze eksponē apzināti. Lielo auto ar numura zīmi NWO (Jaunā pasaules kārtība — tulk. no angļu val.) Ļedjajevs vienmēr novieto tieši pretim baznīcas ieejas durvīm. Baznīca atrodas Zolitūdē bijušās militārās elektronikas rūpnīcas Elar kultūras namā, kas izskatās pēc liela betona angāra. Jaunā paaudze, līdzīgi kā Prieka vēsts, pieder pie tā sauktajiem jaunās harismātiskās reliģijas virzieniem, kas balstās uz vienu līderi. Šīs baznīcas nodarbojas ar labklājības sludināšanu. Tici Dievam un būsi bagāts. Latvijā Jaunās paaudzes popularitātes augstākā virsotne bija pirms pāris gadiem un sasniedza 5000 dvēseļu. Ļedjajevs vēlāk man intervijā stāstīs, ka patlaban baznīcā ir ap 3500 cilvēku. Kopumā Jaunajai paaudzei esot 250 baznīcu 14 valstīs — Ukrainā, Baltkrievijā, Krievijā, Vācijā un vairākos štatos ASV. Ļedjajevs ir to līderis un neslēpj, ka savā ziņā tas ir arī viņa bizness. MĒRĶĒ UZ VARU Gaidot, kamēr Ļedjajevs atnāks uz interviju, lielajā baznīcas sanāksmju zālē apskatu skapī ievietotu goda rakstu. Tas vēsta, ka kāds krievu uzņēmējs draudzei uzdāvinājis 16 000 dolāru interneta ierīkošanai. Šis diploms, tāpat kā lielais Chrysler, ir stimuls, uz ko tiekties draudzes locekļiem. Daļa no spēles. Neviens skaļi nepasaka, ka vizuāli respektablā un lielā automašīna Ļedjajevam ir uzdāvināta līzingā. Par to joprojām ik mēnesi maksā uzņēmēji no baznīcas pirmās rindas. Piemēram, Igors Ņikoforovs (grāmatvedības un mārketinga pakalpojumu bizness), Dzintars Osemļjaks (būvniecība), Raivis Porietis (nekustamie īpašumi). Šī automašīna nav arī tik dārga, kā izskatās. Chrysler pārdevēji Latvijā skaidroja, ka šāda auto cena pirms trim gadiem bija vidēji 39 000 eiro. Bez ārišķīgajiem atribūtiem galvenais Jaunās paaudzes trumpis ir pats harismātiskais Aleksejs Ļedjajevs. 164 cm garais vīrietis ir staigājoša enerģijas bumba. No dzimtās Kazahstānas Latvijā ar sievu Olgu viņš ieradās 1981.gadā. Togad vēl pabeidzis Kazahstānas Valsts universitātes Ķīmijas fakultāti. Gribētu piebilst, ka ar sarkano diplomu, kad ar Ļedjajevu esam tikuši līdz šim viņa dzīves posmam, iztapīgi sarunā iespraucas Jānis Dzelme, kurš pilda Ļedjajeva tulka funkcijas un kalpoja arī par šoferi garu izdzinējai Lilitai. Sabijis Latvijā vairākās draudzēs, Ļedjajevs pirms divdesmit gadiem ķērās pie sava vērienīgākā projekta — Jaunās paaudzes baznīcas izveidošanas. Uzņēmumu reģistrā Jaunās paaudzes lietā glabājas specdienestu ziņojumi par pirmajām baznīcas sanāksmēm. 1993.gada nogalē Aizsardzības ministrijas padotības iestāde Ziņu dienests ziņo, ka Jaunās paaudzes rīcībā ir lieli finansiālie un materiālie līdzekļi, kuru izcelsme ir neskaidra. Nepilnos desmit mēnešos organizācija izveidojusi 12 filiāles visā Latvijā. No draudzes locekļiem tiekot vākti ziedojumi 10% apmērā no visa veida ienākumiem. Draudzes aktīvistiem personīgā lietošanā ir liels daudzums dārgu ārzemju marku automašīnu. Parādās arī pirmie mīti — kāds ziņotājs no Ludzas vēsta, ka jaunienācējiem draudzē ir jānodod zvērests, kurš jāparaksta ar savām asinīm. Ļedjajeva sākotnējā stratēģija bija pārvilināt sekotājus no tradicionālajām baznīcām, tādēļ viņš tās asi kritizēja. Vairākos ziņojumos parādās informācija, ka saietos atklāti kurina naidu un aicina uz fizisku izrēķināšanos ar katoļiem un pareizticīgajiem. Ieskanas arī prokrieviska nots. Ļedjajevam nepatika krievvalodīgo situācija Latvijā, tādēļ viņš asi nosodīja Latvijas valdību. 1993.gada 24.augusta Valkas vietējā televīzija demonstrēja, kā Ļedjajevs, uzgūlies uz grīdas izklāta LR valsts karoga, izdvesa neartikulētas skaņas. Psihologs Viktors Jolkins, kurš padziļināti pēta autoritāras reliģiskās organizācijas, uzskata, ka pirmos desmit gadus šādā veidā Ļedjajevs no konservatīvajām baznīcām pie sevis pārvilinājis maksimāli iespējamo sekotāju skaitu. Sapratis, ka šī taktika vairs nestrādā, viņš mainīja stratēģiju. Lūzuma punkts bija 2002.gadā, kad Ļedjajevs izdeva savu sesto grāmatu Jaunā pasaules kārtība. Tā izsauca neapmierinātību viņa sekotāju vidū, notika šķelšanās. Grāmatā, kas apjoma ziņā vairāk atgādina brošūru, Ļedjajevs sludina, ka kristiešiem jāpārņem valsts vara. Tas ir pretrunā ar Latvijas Satversmi, kurā rakstīts: Baznīca ir atdalīta no valsts. Ļedjajevs aicina uz pretējo: Ar kādām tiesībām ir ierobežota baznīcas vara? Kāpēc tā notiek? Tāpēc, ka baznīca labprātīgi atdod savas pozīcijas, radot iespēju Antikristam kontrolēt likumdošanas varu. Ļedjajevam aizliedza iebraukt Krievijā, Baltkrievijā, Kazahstānā un Armēnijā. Līdz ar grāmatas iznākšanu Ļedjajevs apmeta kažoku uz otru pusi. Viņš sāka veidot attiecības ar tradicionālajām baznīcām, kā vienojošo elementu izmantojot cīņu pret homoseksuāļiem. Draudzība kulmināciju sasniedza 2006.gadā, kad jaunās un tradicionālās baznīcas parakstīja ģimeni un laulību sargājošu manifestu. Ļedjajevs pateica skaidri un gaiši — ir pieteikts karš gejiem un lesbietēm. Tajā pašā gadā Latvijā tika iedibināta vēl viena jauna, no ASV aizgūta tradīcija — nacionālās lūgšanu brokastis, kuru organizatore ir Saeimas deputāte Aināra Šlesera sieva Inese Šlesere (LPP/LC). Šī tradīcija nu jau labi iesakņojusies. Šogad kopējā lūgšanā vienojās dažādu profesiju un reputācijas cilvēki: Valsts prezidents Valdis Zatlers, Rīgas domnieks Andris Ameriks, bijušais prezidents Guntis Ulmanis, luterāņu mācītājs Juris Rubenis, katoļu baznīcas galva Jānis Pujats, notiesātais bijušās Bankas Baltija vadītājs Tālis Freimanis un arī Ļedjajevs. Ceļu uz varas aprindām Ļedjajevs bruģēja tikpat mērķtiecīgi kā draudzību ar tradicionālajām baznīcām. 2002.gadā viņš iepazinās ar tā dēvētās mācītāju partijas jeb Latvijas Pirmās partijas (LPP) priekšsēdētāju, mācītāju un vēlāko iekšlietu ministru Ēriku Jēkabsonu. Viņš Ļedjajevu saveda kopā ar partijas īsto saimnieku tobrīd vēl iesācēju politikā Aināru Šleseru. Buldozeri bija satikušies. Kopš šī brīža Ļedjajeva Jaunā paaudze aģitējusi par LPP. Šajā partijā iestājušies vairāki Jaunās paaudzes draudzes locekļi — bijusī Saeimas deputāte Inta Feldmane, Rolands Bračs, Aina Krūkle. Par saviem varoņdarbiem no Jaunās paaudzes tribīnes vairākkārt stāstījis arī bijušais Saeimas deputāts Dainis Turlais, kurš vienmēr tiek pieteikts kā pulkvedis, kurš izvedis padomju armiju no Afganistānas. ŠLESERS — LATVIEŠU OBAMA Mūsu sarunas laikā Ļedjajevs man cieši skatās acīs. Viņš ir možs un draudzīgs. Sarunā kā tulks piedalās draudzes aktīvists Dzelme. Vairāk nekā 20 gadu nodzīvojis Latvijā, Ļedjajevs nemāk latviešu valodu. Dievkalpojumos viņa sprediķus meistarīgi tulko tulks, lēkājot ar Ļedjajevu vienā ritmā un izkliedzot atslēgvārdus. Ļedjajevs un viņa sieva Olga, kas aktīvi braukā ar sprediķiem uz Jaunās paaudzes filiālēm Krievijā un Ukrainā, ir nepilsoņi. Jautāts, kāpēc nav naturalizējies, Ļedjajevs atbild: Gaidu, kad man iedos goda pilsonību. Esmu Latvijai ļoti daudz izdarījis. Viņš nosauc neskaitāmas rokoperas, ko iestudējusi baznīca. Sociālos centrus, kuros ārstē no dažādām atkarībām. Baznīcā profesionālā līmenī ir arī dziedāšanas un dejošanas nodarbības. Ļedjajevs ir radījis savu impēriju, kurā iesaistītas arī viņa trīs meitas. Vecākā meita Marija baznīcā vada muzikālo kalpošanu un nesen izdevusi soloalbumu. Vidējā — Tatjana — apprecējusies ar baznīcas mūzikas direktoru Pāvelu Murašovu. Jaunākā studē TV žurnālistiku Sanktpēteburgā. Jaunajai paaudzei ir sava profesionāla TV aparatūra un studija, kurā tiek montēti raidījumi, tos demonstrē arī draudzēm ārpus Latvijas. Visus dievkalpojumus iespējams noskatīties arī baznīcas mājaslapā. Atraktivitāte un pieejamība ir viens no Jaunās paaudzes trumpjiem, kā pietrūkst pasīvajām tradicionālajām baznīcām. Vai esat miljonārs? jautāju Ļedjajevam. Viņš smejas: Nē, bet drīz būšu. Oficiāli Ļedjajevam daudz nepieder. Žurnāls Kas Jauns pirms pāris gadiem rakstīja, ka Ļedjajeva īpašumā ir privātmāja Garkalnē un daļas firmā, kas izdod garīgo literatūru. Daudz turīgāka bija viņa sieva Olga. Viņai pirms diviem gadiem piederēja vairāki dzīvokļi Rīgā, Jūrmalā un Daugavpilī un neliels zemes gabals Pierīgā. Pērn vasarā Ļedjajeva vecākajai meitai Marijai kāds Deniss Perčevskis uzdāvināja 11 hektārus zemes Salaspilī. Visticamāk, dāvinātājs ir no draudzes, jo Jaunā paaudze jau paziņojusi, ka šajā vietā iecerējusi uzbūvēt baznīcu ar 70 m augstu kupolu. Deniss Perčevskis zemi no dažādiem īpašniekiem aptuveni par 80 000 latu iegādājās jau pirms sešiem gadiem. Nesen Salaspils dome šo lauksaimniecības zemi transformēja par apbūvējamo teritoriju. Vietējie iedzīvotāji presei izteikušies, ka nevēlas šeit Jaunās paaudzes baznīcu. Ļedjajevs stāsta, ka pagaidām baznīcas būvniecības plāni apstājušies. Arī viņi jūtot krīzi. Pēdējos dievkalpojumos viņš aizvien skaļāk un uzstājīgāk kliedza mikrofonā, aicinot ziedot. Tikpat uzstājīgi viņš aicina balsot Rīgas domes vēlēšanās par Šleseru. Viņus vienojot kopīgās kristīgās vērtības un cīņa pret homoseksuālismu. Viņš ir aktīvs un enerģisks cilvēks, Jaunās paaudzes mājaslapā citēts Ļedjajevs, tādēļ vienoti atbalstām Aināra Šlesera kandidatūru. Mūsu sarunā Ļedjajevs Šleseru harismas un enerģijas ziņā salīdzina ar jauno ASV prezidentu Baraku Obamu. Kā no Šlesera reklāmas plakātiem Ļedjajevs stāsta par politiķa labajiem darbiem. Vienā uzstāšanās reizē Šlesers teica, ka cilvēki, kas strādā dzelzceļa un transporta sfērā, neviens nav aizbraucis no Latvijas. Visi ir aizsargāti un ekonomiski nodrošināti. Vai tad tas nav panākums? — tā Ļedjajevs. Kā jūs zināt, ka neviens nav aizbraucis? Pārbaudījāt? Nē, bet ir daudz cilvēku, kas tur strādā [un stāsta]. Es nevienu neidealizēju. Tā nav. Bet salīdzinājumā ar citiem, saprotiet, citi pat neko nemēģina darīt Latvijas labā. Jūs domājat, ka Šlesers ir kristietis? Jā. Strādā pēc visiem Bībeles baušļiem? Es viņus skatos kopā kā ģimeni. Viņam ir ļoti paveicies, ka ir tāda sieva [Saeimas deputāte Inese Šlesere]. Dod, Dievs, katram politiķim, kas ir mūsu valdībā, lai viņam būtu tāda sieva. Skaistule, gudra, sirsnīga, kas dienu un nakti lūgtos par savu vīru. Naudu par sevis reklamēšanu Šlesers baznīcai nedodot. Ja dotu, droši vien jau būtu kaut ko uzcēluši, smejas Ļedjajevs. Baznīcām katru gadu jāiesniedz finanšu pārskati ar ziedotāju sarakstu, taču tie nav publiski pieejami. Un, ja arī būtu, maz ticams, ka starp ziedotāju vārdiem būtu Šlesers. Draudzība ar Šleseru Ļedjajevam varētu būt pat nozīmīgāka nekā naudas ziedojums, jo pietuvina viņu politiskajai elitei. Par zināmu Ļedjajeva ietekmi liecina šogad Rīgas domes pēkšņais lēmums dažas dienas pirms pasākuma atcelt seksuālo minoritāšu gājienu maija vidū. Iepriekš dome gājienam jau bija devusi zaļo gaismu. Dienā, kad pieņēma aizliegumu, pie Saeimas ar LLP/LC pārstāvjiem grozījās Ļedjajevs. Viņš arī pauda presei savu neapmierinātību ar notiekošo pirms tiesas sēdes Administratīvajā tiesā, kas gājienu tomēr atļāva. Savā ziņā cīņa pret homoseksuāļiem Latvijā Jaunajai paaudzei ir kalpojusi par platformu baznīcas reklamēšanai. Ļedjajevs ir preses uzmanības lokā, un tas tikai vairo viņa popularitāti. Jo vairāk sekotāju, jo vairāk ziedojumu. Kā jau ambiciozam cilvēkam popularitāte glāsta reliģiskā līdera ego. Šleseram no draudzības ar Ļedjajevu tiek vairāki tūkstoši krievvalodīgo balsu. Šlesers uz manu jautājumu, vai ziedo Jaunajai paaudzei, atbild, ka Jaunās paaudzes balsu skaits esot pārāk niecīgs, lai viņš iespringtu. Ar Ļedjajevu viņam esot lietišķas attiecības. Bet ar Dievu? Negribu kādam stāstīt, cik ticīgs esmu. Jo sevišķi jums, atbild Šlesers. NAV DIEVS Pašreizējā situācija Ļedjajevam ir izdevīga. Pēc būtības ar savu draudzi viņš rīkojas kā ar politisko partiju, bet to neskar nekādi ierobežojumi. Un viņam ir vara. Ļedjajevs labi prot strādāt ar masām, jo ir spēcīgs orators. Viņš videoierakstos noskatoties un analizējot katru savu dievkalpojumu. Ļedjajevs neuzskata, ka ar jaukšanos politikā darītu ko sliktu. Ja baznīca ir atdalīta, atdalīta ir arī morāle, ko tā sludina, viņš skaidro. Ļedjajevs noraida argumentu, ka ar savu uzstāšanos psiholoģiski ietekmē draudzi, neļaujot cilvēkiem izdarīt savu izvēli. Psihologs Viktors Jolkins skaidro, ka tieši tas arī notiek, jo liela daļa šādu jauno baznīcu apmeklētāju ir psiholoģiski viegli iespaidojami cilvēki ar šauru redzesloku. Tur ir melnbalta domāšana. Ar šādu pūli ir viegli manipulēt. Latvijas likumdošana neaizliedz politisko aģitāciju no baznīcas kanceles, un Ļedjajevs to izmanto. Turklāt veiksmīgi. Tikai viņam brīžiem aizmirstas, ka viņš nav pats Dievs, bet tikai Dieva kalps. Ieteikt 0 0 Uzmanību! Pieprasītā sadaļa var saturēt erotiskus materiālus, kuru apskatīšana atļauta tikai pilngadību sasniegušām personām. Man nav 18 gadi Man ir 18 gadi Seko mums Seko līdzi portāla Diena.lv jaunākajām ziņām arī sociālajos tīklos! Ziņas e-pastā Saņem Diena.lv aktuālās ziņas e-pastā! E-pasta adrese Pierakstīties

article_url: https://www.diena.lv/raksts/pasaule/krievija/miljonars-neesmu.-bet-busu.-jaunas-paaudzes-lideris-ledjajevs-670749