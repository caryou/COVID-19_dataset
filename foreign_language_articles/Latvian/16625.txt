Saeima nosaka līdz 50 eiro sodu par sejas maskas nelietošanu publiskā vietā Replay.lv Panorāma 29. oktobris, 2020, 20:21 Papildināts 20:40 Latvijā 14 komentāri Autori: LSM.lv Ziņu redakcija, Madara Līcīte (Panorāma) Saeima ceturtdien, 29. oktobrī, atbalstīja sodu noteikšanu par sejas masku nevalkāšanu sabiedriskās vietās, kur to lietošanu prasa noteikumi. Tāpat noteikts, ka personām, kuras pašas nevar atļauties iegādāties maskas, tās būs iespējams saņemt bez maksas. Saeima atbalstīja steidzamības kārtā virzītos grozījumus Covid-19 infekcijas pārvaldības likumā, kas paredz sodus par masku nelietošanu no brīdinājuma līdz pat 50 eiro. Sodu par mutes un deguna aizsega nelietošanu varēs piemērot Valsts policija un pašvaldību policijas. Likumprojekta anotācijā norādīts, ka naudas soda apmērs noteikts, ievērojot individuāla pārkāpuma bīstamību un nepieciešamību noteikt samērīgu sodu, salīdzinot ar atbildību par izolācijas, karantīnas un pašizolācijas ierobežojumu pārkāpšanu. Sodi stāsies spēkā šā gada 20. novembrī. Saeima noteica arī, ka pašvaldībām būs jānodrošina, lai trūcīgām un maznodrošinātām personām no 20. novembra būtu pieejami mutes un deguna aizsegi. Labklājības ministrija iepriekš atbildīgo komisiju informēja, ka gan pašvaldību, gan valsts un privātajos pansionātos ir nogādātas kopumā 170 paletes ar sejas maskām. Paredzams, ka ar tām pietiks līdz gada beigām. Tikmēr maznodrošinātajiem, trūcīgajiem, kā arī krīzes centros un patversmēs mītošajiem esot nepieciešami 217 000 sejas masku, lai katram varētu izdalīt pa divām. Deputāti sēdē centās pamatot, kā masku lietošana var pasargāt no inficēšanās, bet to noliedzēji atsaucās uz valstīm, kur masku lietošana bijusi obligāta visu vasaru, bet slimības rādītāji tik un tā auga. Vai maska ir kaitīgāka par Covid? Es teiktu nē, sacīja bijusī veselības ministre, Saeimas deputāte Anda Čakša (Jaunā Vienotība). Deputāts Rihards Kols (Nacionālā apvienība) savukārt debatēs norādīja, ka mērķis nav sodīt, bet tiem, kas vieglprātīgi izturas pret ierobežojumiem, noteikt arī atbildību. Viņš uzsvēra, ka masku lietošana samazina inficēšanas risku sev un citiem, prasības lietot maskas ļauj ierobežot inficēšanos un neieviest jaunus stingrākus ierobežojumus, piemēram, karantīnu. Saeimas atbalstītas izmaiņas likumā paredz, ka epidemioloģiskās drošības mērķu sasniegšanai ieslodzīto lietas tiesās primāri tiek izskatītas videokonferences veidā, izņemot lietas, kas satur valsts noslēpuma objektu. Vienlaikus Saeimas vairākums noraidīja Jaunās konservatīvās partijas priekšlikumu Covid-19 izplatīšanās laikā aizliegt azartspēļu zāļu darbību. KONTEKSTS: Valdībā akceptētas izmaiņas Covid-19 infekcijas izplatības pārvaldības likumā. Tās paredz, ka par mutes un deguna aizsega nelietošanu sabiedriskās vietās fiziskai personai varēs piemērot brīdinājumu vai naudas sodu no 10 līdz 50 eiro. Mutes un deguna aizsegi jālieto pasažieriem sabiedriskajā transportlīdzeklī (izņemot bērnus līdz 13 gadu vecumam), masku lietošana noteikta obligāti arī sabiedriskās vietās. Veselības ministrijā skaidroja, ka šajos gadījumos vispareizāk būtu lietot medicīniskās un nemedicīniskās (auduma) sejas maskas. Atbilstoši Pasaules Veselības organizācijas (PVO) rekomendācijām sejas aizsegam jābūt: ⦁ cieši pieguļošam sejai; ⦁ viegli nomaināmam, ja tas kļuvis mitrs vai netīrs; ⦁ izgatavotam no tāda materiāla, ko var mazgāt 60 grādu temperatūrā, lai iznīcinātu iespējamo piesārņojumu ar mikroorganismiem; ⦁ pietiekamam elpošanas ceļu pilienu aizturei, tajā pašā laikā nodrošinot brīvu elpošanu. Foto: Veselības ministrija Latvijā noteiktie pasākumi Covid-19 ierobežošanai skatīt karti Covid-19 koronavīrusa izplatība Latvijā Kļūda rakstā? Iezīmējiet tekstu un spiediet Ctrl+Enter, lai nosūtītu labojamo teksta fragmentu redaktoram! Iezīmējiet tekstu un spiediet uz Ziņot par kļūdu pogas, lai nosūtītu labojamo teksta fragmentu redaktoram! Ziņot par kļūdu Iesaki šo rakstu: Piesakies LSM pasta saņemšanai! Šo vēstkopu mēs izsūtīsim aptuveni reizi nedēļā ar iespēju jebkurā brīdī no tās atteikties Apstiprināt Tev izdevās parakstīties uz LSM pasta saņemšanu!! Lai pārliecinātos, ka pats pieņēmi lēmumu par parakstīšanos uz šo lielisko vēstkopu, to nepieciešams apstiprināt e-pastā.

article_url: https://www.lsm.lv/raksts/zinas/latvija/saeima-nosaka-lidz-50-eiro-sodu-par-sejas-maskas-nelietosanu-publiska-vieta.a379726/