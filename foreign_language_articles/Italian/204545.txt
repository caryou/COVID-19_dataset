dietro le quinte 4 maggio 2020 - 08:46 Coronavirus, a Bergamo al Papa Giovanni le autopsie (quasi) vietate: decisive per scoprire il rischio di trombosi La confusione delle circolari ministeriali: «Non si dovrebbero fare». E la scelta dei medici (anche al Sacco) di andare oltre . Ecco come, per affrontare l’emergenza, spesso sono stati superati i protocolli. Anche a Codogno di Armando Di Landro A-A+ shadow Stampa Email È anche una storia di confusione e di istituzioni che hanno dovuto cambiare rotta strada facendo, quella dell’emergenza sanitaria causata dal coronavirus Covid-19. Una storia in cui la coscienza dei medici spesso è andata oltre i protocolli del ministero e della Regione che, in alcuni casi, erano anche contraddittori. Per esempio le circolari sulla possibilità di eseguire autopsie: «Per l’intero periodo della fase emergenziale non si dovrebbe procedere all’esecuzione di autopsie o riscontri diagnostici nei casi conclamati di Covid-19, sia se deceduti in corso di ricovero presso un reparto ospedaliero sia se deceduti presso il proprio domicilio», ha scritto il ministero in documenti aggiornati più volte. Salvo poi specificare l’ovvio, e cioè che l’autorità giudiziaria può comunque decidere di disporre gli esami autoptici e che, in caso di esecuzione degli stessi «oltre ad una attenta valutazione preventiva dei rischi e dei vantaggi connessi a tale procedura, devono essere adottate tutte le precauzioni seguite durante l’assistenza del malato». Miglior modo per creare incertezza non c’era, ma in generale la linea sembrava chiara, per quanto espressa al condizionale: «Non si dovrebbe procedere». Per approfondire Lo speciale di Corriere Salute: la parola alla scienza per spiegare Covid-19 La mappa del contagio nel mondo: ecco come si sta diffondendo il virus La mappa del contagio in Italia: regione per regione e provincia per provincia I grafici sull’andamento giornaliero dei casi positivi in Italia I dati della Lombardia Comune per Comune Come si legge il bollettino della Protezione Civile Tutti i bollettini della Protezione Civile Il punto è che il Covid-19 non si è manifestato solo con gravi polmoniti, ma anche con altri sintomi. In alcuni casi ha portato a decessi improvvisi, apparsi inspiegabili, almeno in una prima fase dell’emergenza, anche al Papa Giovanni. Fino a quando non si è deciso di procedere comunque all’esecuzione delle autopsie, perché apparivano ormai necessarie per capirne di più, a dispetto delle circolari ministeriali. La stessa scelta è stata fatta al Sacco di Milano. Anche grazie a quegli esami autoptici si è accertato che il virus, ancora prima di intaccare i polmoni, può provocare trombosi. E che, in certi casi, i trattamenti di iperventilazione possono anche rivelarsi controproducenti. Da qui la messa a punto di altre cure, per esempio con l’eparina, potente anticoagulante, o con il CytoSorb, filtro di purificazione del sangue. Un tema, quello dei danni al sistema cardiovascolare, forse legato (ma non è certo) a reazioni iperimmuni, in risposta al virus stesso. Per fortuna, quindi, ci sono state anche le autopsie. Così come c’è stata un’anestesista, all’ospedale di Codogno, che ha deciso di sottoporre Mattia, poi «paziente 1», al tampone, anche se non aveva ancora ravvisato nessun contatto diretto con la Cina, criterio dirimente secondo il ministero: pure in quel caso c’era stata — sulla carta — una sorta di violazione procedurale, perché la cena con il collega rientrato dalla Cina era emersa, dal racconto della moglie, solo dopo l’invio del tampone al Sacco di Milano. Allo stesso modo, i tamponi eseguiti all’ospedale di Alzano il 22 febbraio, su pazienti ricoverati anche da più giorni con sintomi sospetti, erano stati una scelta contro le circolari (proprio quel giorno un aggiornamento ministeriale chiedeva ancora di verificare contatti con la Cina prima di procedere al test): bisognava farli prima? La magistratura tenterà anche di rispondere a questa domanda. 4 maggio 2020 | 08:46 © RIPRODUZIONE RISERVATA Leggi i contributi SCRIVI

article_url: https://bergamo.corriere.it/notizie/cronaca/20_maggio_04/coronavirus-papa-giovanni-autopsie-quasi-vietate-decisive-scoprire-rischio-trombosi-e656185a-8dd1-11ea-b08e-d2743999949b.shtml