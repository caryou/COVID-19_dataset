Notizia Falsa Questa foto non dimostra che il sindaco di Londra sta fingendo di sottoporsi ad un vaccino By Andrea Zitelli 14 Dicembre 2020 18.61k 18 Comments Il 12 dicembre 2020 su Facebook è stata pubblicata un’immagine che mostra un uomo che indossa mascherina e guanti mentre tiene una siringa in mano con ancora un cappuccio sull’ago e il sindaco di Londra, Sadiq Khan, nell’atto di tirarsi su la manica fin quasi alla spalla per farsi fare una puntura. La foto è accompagnata da questo commento: «Ecco il sindaco di Londra che si vaccina senza togliere il cappuccio dell’ago». L’immagine è stata commentata da chi ha condiviso il post su Facebook, si legge: «Non finiscono mai di prendere per il culo …che schifo». Il riferimento è al fatto che questa foto dimostrerebbe che il sindaco di Londra starebbe fingendo di farsi iniettare un vaccino perché si vede la siringa con il cappuccio sopra l’ago. Questa notizia è falsa. Andiamo con ordine. La foto è reale ed è stata pubblicata dall’account Twitter ufficiale del sindaco di Londra lunedì 28 settembre 2020 per sensibilizzare la popolazione a sottoporsi alla vaccinazione antinfluenzale. Un portavoce del primo cittadino londinese ha chiarito poi che «il sindaco ha ricevuto la vaccinazione antinfluenzale da un farmacista locale lunedì. Questa foto è stata scattata appena prima dell’iniezione, motivo per cui il cappuccio è ancora sull’ago. È importante che tutti coloro che sono idonei vengano vaccinati poiché questo è il modo migliore per proteggersi dall’influenza». Come documentato dai colleghi fact-checker britannici di Full Fact, alla maggior parte delle persone nel Regno Unito il vaccino antinfluenzale viene somministrato nel muscolo deltoide, la parte superiore del braccio. La foto quindi mostra l’incaricato mentre sta preparando la parte superiore del braccio del sindaco all’iniezione. Condividi: WhatsApp Tweet E-mail Articoli correlati Tags: Sadiq Khan, vaccino, vaccino antinfluenzale, vaccino Covid

article_url: https://facta.news/notizia-falsa/2020/12/14/questa-foto-non-dimostra-che-il-sindaco-di-londra-sta-fingendo-di-sottoporsi-ad-un-vaccino/