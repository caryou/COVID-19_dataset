Notizia Falsa Non è vero che Bill Gates «si è rifiutato di vaccinare i suoi bambini» By Camilla Vagnozzi 21 Aprile 2020 11.62k 5 Comments Il 21 aprile la redazione di Facta ha ricevuto via WhatsApp la richiesta di verificare un articolo pubblicato sul blog maurizioblondet.it più di due anni fa – il 9 febbraio 2018 – dal titolo «L’ex medico di Bill Gates dice che il miliardario si è rifiutato di vaccinare i suoi bambini». Nell’articolo si legge che, stando a quanto riportato nel corso di «un simposio medico a porte chiuse a Seattle» dal medico che negli anni Novanta si occupava della salute della famiglia Gates, «il fondatore di Microsoft e sostenitore dei vaccini» si sarebbe «rifiutato» di vaccinare da piccoli i propri figli. Il medico, si legge, avrebbe inoltre dichiarato che «erano ragazzi splendidi, davvero intelligenti e vivaci, e [Bill Gates n.d.r.] ha detto che sarebbero stati bene così com’erano, non avevano bisogno di colpi vaccinali». Ci siamo già occupati in passato di questa notizia: oltre che vecchia, possiamo anche dire che è priva di qualsiasi fondamento. Andiamo con ordine. Il sito maurizioblondet.it riporta all’inizio del proprio articolo la fonte da cui provengono le informazioni riportate: si tratta del sito YourNewsWire.com che CBS News ha inserito tra i siti che pubblicano notizie prive di fondamento e a cui, quindi, bisogna fare particolare attenzione perché non affidabili. Della stessa opinione anche il Poynter institute for media studies che descrive il sito internet YourNewsWire.com come «uno dei più famigerati disinformatori su internet». Passiamo ora al succo della notizia. Già a febbraio 2018 i colleghi fact-checker di Lead Stories avevano precisato come nell’articolo originario (quello pubblicato da YourNewsWire.com) e nei successivi (come, ad esempio, quello italiano di cui ci stiamo occupando) non sia mai esplicitato il nome del medico che si sarebbe preso cura negli anni Novanta della famiglia Gates, né vengono specificati la data esatta del «simposio» in cui sarebbero state rilasciate le dichiarazioni in questione. Non abbiamo quindi conferma né dell’identità del medico né dell’evento ufficiale e degli altri possibili partecipanti. Alla stessa conclusione sono giunti altri due siti di fact-checking (qui e qui). Ad aprile 2019, sul suo profilo ufficiale Facebook, Melinda Gates ha inoltre dichiarato che tutti e tre i figli sono stati vaccinati, come si può verificare qui. Precisiamo poi come Bill Gates sia da anni un forte sostenitore dell’utilità delle vaccini per la salvaguardia della salute pubblica nel mondo. Ad esempio, già nel 2010 la Bill & Melinda Gates Foundation aveva annunciato un investimento per 10 anni di circa 10 miliardi di dollari per la ricerca su nuovi vaccini e la loro distribuzione alle popolazioni dei Paesi più bisognosi. Condividi: WhatsApp Tweet E-mail Articoli correlati Tags: #verabot, Bill Gates, Vaccini

article_url: https://facta.news/notizia-falsa/2020/04/21/bill-gates-si-e-rifiutato-di-vaccinare-i-suoi-bambini/