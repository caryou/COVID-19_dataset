Coronavirus. Dalla Fondazione Caraccio tre ventilatori polmonari all’ospedale Pubblicato il 27 Aprile 2020 Ultima modifica 27 Aprile 2020 11:04 Sono stati consegnati nei giorni scorsi all’ospedale di Biella i tre ventilatori polmonari donati dalla Fondazione Famiglia Caraccio, grazie all’impegno della Fondazione stessa, di Sacma e Filati Buratti. Così il Commissario dell’Asl Diego Poggio: «Un’importante contributo che ci ha permesso di acquistare strumentazioni essenziali nella cura dei pazienti covid ricoverati in rianimazione. I ventilatori polmonari sono tra le tecnologie che più sono state utilizzate per trattare queste patologie caratterizzate proprio dalla perdita del respiro». I sofisticati apparecchi sono andati a integrare la dotazione di strumentazione presente nel reparto di Rianimazione rispondendo a una precisa esigenza della struttura sanitaria. «Il nostro scopo – spiega il presidente della Fondazione, Pier Giacomo Borsetti – è supportare il più possibile con strumenti all’avanguardia il lavoro immenso che vede impegnato in prima linea il personale sanitario: a tutti loro va il sentito ringraziamento da parte di tutta la Fondazione. Siamo infatti convinti che sia importantissimo, oggi, non far mancare il nostro contributo per la salute delle persone, perché il territorio possa affrontare al meglio l’emergenza sanitaria».

article_url: https://www.lastampa.it/biella/2020/04/27/news/coronavirus-dalla-fondazione-caraccio-tre-ventilatori-polmonari-all-ospedale-1.38768283