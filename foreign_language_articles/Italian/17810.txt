Notizia Falsa Non è vero che nel 2005 Bill Gates ha presentato al Pentagono dei «vaccini per l’interferenza mentale» By Andrea Zitelli 27 Maggio 2020 8.76k 0 Comments Il 27 aprile su Facebook è stato pubblicato un video dal titolo: «BILL GATES PRESENTA I SUOI VACCINI PER L’INTERFERENZA MENTALE AL PENTAGONO (VIDEO RARO)». Le immagini, si legge, risalirebbero al 2005. Questa notizia è falsa. Come ha verificato il 21 maggio 2020 il sito di fact-checking statunitense Snopes, nel video non compare Bill Gates e il filmato non è stato girato nel 2005 al Pentagono. Andiamo con ordine. Il video circola in rete dal 2011. All’epoca era stato condiviso per veicolare la bufala secondo cui la persona che parlava stava tenendo un incontro, nel 2005, alla CIA, su FunVax, un progetto di diffusione di un vaccino in Medio Oriente contro l’estremismo religioso. In realtà, però, le cose non stavano così. Il video mostra delle immagini (modificate) di un articolo pubblicato nel 2010 su Neurology. È quindi impossibile che il filmato sia stato girato nel 2005. Secondo i colleghi fact-checker di Lead Stories il video sarebbe stato in realtà creato e diffuso nel 2011 per sostenere un documentario mai completato su FunVax. Inoltre, come anticipato, a parlare non è BIll Gates, come si può vedere in questa versione del video che ha una qualità dell’immagine migliore. Come ha ricostruito ancora Snopes, fino al 2020 – anno in cui si stanno diffondendo numerose teorie del complotto che riguardano sia Bill Gates, sia i vaccini, sia il nuovo coronavirus –, il nome del cofondatore di Microsoft non era mai stato associato a questo video. Precisiamo infine che un portavoce della Bill & Melinda Gates Foundation ha confermato a Reuters che la persona nel video non è Gates. Condividi: WhatsApp Tweet E-mail Articoli correlati Tags: #verabot, Bill Gates, Pentagono, vaccino

article_url: https://facta.news/notizia-falsa/2020/05/27/non-e-vero-che-nel-2005-bill-gates-ha-presentato-al-pentagono-dei-vaccini-per-linterferenza-mentale/