Fuori Contesto No, lo stato del Nord Dakota non ha reso la mascherina «illegale per legge» By Simone 24 Febbraio 2021 40.43k 0 Comments Il 24 febbraio 2021 su Facebook è stato pubblicato un post contenente lo screenshot di un articolo (tradotto in italiano) di Gateway Pundit, che NewsGuard definisce «un sito di estrema destra che pubblica contenuti falsi e ingannevoli». L’immagine è accompagnata da un testo che ne riassume il contenuto e che recita: «Nello stato del Nord Dakota la mascherina da oggi è illegale PER LEGGE. Avete visto quanto è facile farlo? Da noi la mascherina non è obbligatoria per legge ma ci obbligano a metterla PER DPCM o per CIRCOLARE MINISTERIALE». Si tratta di un contenuto fuorviante, che veicola una notizia falsa. Come spiega un articolo pubblicato il 22 febbraio da Associated Press, il riferimento è a una legge approvata il giorno stesso dalla Camera dei rappresentanti del Nord Dakota che proibisce allo Stato e alle sue amministrazioni locali di rendere obbligatoria la mascherina o altri strumenti di protezione individuale. Si tratta della proposta di legge HB 1323, presentata dai rappresentanti repubblicani Jeff Hoverson, Jeff Magrum e Oley Larsen e non proibisce la mascherina – come riportato nel post oggetto della verifica – ma la sua obbligatorietà. Hoverson, in particolare, ha sostenuto che non esistono prove circa l’efficacia delle mascherine nel rallentare la diffusione del coronavirus. La legge non è ancora stata approvata in via definitiva, dal momento che l’assemblea legislativa dello Stato è un organo bicamerale. La proposta è giunta il 23 febbraio al mini-Senato del Nord Dakota, dove sarà analizzata e votata (i tempi della decisione non sono ancora stati annunciati). Lo Stato del Nord Dakota aveva reso obbligatorio l’uso di mascherine a novembre 2020, su consiglio delle autorità sanitarie, per fronteggiare uno dei più vasti focolai di Covid nell’intero territorio americano. Tale provvedimento era poi stato revocato (insieme alla maggior parte delle misure restrittive) a gennaio 2021 dal governatore dello Stato, il repubblicano Doug Burgum, che aveva fatto riferimento a un drastico calo dei casi di Covid. Infine, come abbiamo raccontato più volte su Facta, ci sono sempre più evidenze secondo cui le mascherine siano efficaci per contenere la diffusione del contagio e non esistono prove circa loro eventuali danni per la salute. Copertina photo credits: Marco Verch via Flickr Condividi: WhatsApp Tweet E-mail Articoli correlati Tags: coronavirus SARS-CoV-2, Covid-19, mascherina, North Dakota, Stati Uniti America

article_url: https://facta.news/fuori-contesto/2021/02/24/no-lo-stato-del-nord-dakota-non-ha-reso-la-mascherina-illegale-per-legge/