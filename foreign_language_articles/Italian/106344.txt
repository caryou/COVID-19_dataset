la storia Milano, 11 febbraio 2017 - 22:28 L’India ringrazia e ripudia e benefattore Bill Gates La fondazione del miliardario e della moglie Melinda fa vaccinare 27 milioni di bambini all’anno. Ma ora il ministero interrompe «la consulenza» per limitare influenze straniere di Alessandra Muglia A-A+ shadow Stampa Email Autogol pazzesco o segno di maturità? L’India sta estromettendo Bill Gates, l’uomo che ha contribuito a sradicare la polio dal Subcontinente. La sua Fondazione, creata con la moglie Melinda, da fine mese non avrà più la «regia» del programma di immunizzazione. Un programma immenso, che ha salvato tante vite con i suoi vaccini somministrati ogni anno a 27 milioni di bambini e 30 milioni di donne in gravidanza. L’unità strategica di questo piano finora è stata in mano a un gruppo sostenuto dalla Fondazione Gates, l’Itsu, ma dal 28 febbraio passerà sotto il ministero della Salute indiano, ha annunciato un funzionario. Una portavoce della Gates Foundation cerca di minimizzare: «Stiamo discutendo con il ministero per definire i contorni della prossima fase di supporto tecnico». Lo stesso Bill Gates ha scritto un tweet ottimistico sul suo futuro in India, forse per non pregiudicare l’esito di questa complicata mediazione con le autorità. Ultimo atto La Gates Foundation potrà pure continuare ad avere un ruolo nel programma, ma a quanto pare limitato a un livello operativo, finanziando attività come la logistica. Una mossa — spiegano dal ministero della Salute — per evitare interferenze, condizionamenti politici, che peraltro — precisano — finora non sono stati riscontrati. Nulla di personale, insomma, contro l’uomo più ricco del mondo (85 miliardi di dollari di patrimonio stima Forbes), partner chiave con la sua fondazione del Global Found, il fondo mondiale che finanzia la lotta a Aids, malaria e tubercolosi? In realtà l’estromissione del fondatore di Microsoft è l’ultimo atto di un processo partito la scorsa primavera quando New Delhi ha iniziato a limitare la presenza di operatori stranieri nel sistema sanitario: un centinaio di loro, quelli che lavoravano da più di tre anni attraverso agenzie umanitarie non indiane, furono licenziati. «Nessun consulente deve rimpiazzare in modo permanente un funzionario pubblico» è stata la spiegazione del ministero della Salute. Così l’India sta voltando le spalle a una consuetudine che dura dai primi anni ’90: quella di colmare le lacune all’interno del sistema sanitario con consulenti assunti da agenzie umanitarie e Ong straniere. Sospetti sugli operatori stranieri Con l’arrivo al potere dei nazionalisti indù nel 2014 il clima è cambiato. Gli operatori stranieri hanno iniziato a essere guardati con sospetto, come nemici dell’interesse nazionale. Una diffidenza che ha portato nel 2015 alla sospensione dell’attività di Greenpeace e all’inserimento della Ford Foundation in una «watch list». Fino alla messa all’angolo del patron di Microsoft. Esultano gli affiliati alle Rss, il gruppo paramilitare ultranazionalista indù tra i supporter del partito del premier Modi: «Abbiamo sempre sostenuto che le influenze straniere nella nostra politica interna devono essere evitate», ha detto un portavoce. Altri critici parlano di «conflitto di interesse», per i legami di Gates con le aziende farmaceutiche. La sua attività filantropica peraltro era già stata presa di mira in passato in India da detrattori dei vaccini che lo accusavano di aver testato dei nuovi ritrovati anti cancro sui poveri senza il loro consenso. Ma la Fondazione Gates non s’arrende e cerca di andare avanti: perché ogni anno oltre un milione di bambini muoiono ancora in India prima di compiere 5 anni. 11 febbraio 2017 (modifica il 11 febbraio 2017 | 22:28) © RIPRODUZIONE RISERVATA Leggi i contributi SCRIVI

article_url: https://www.corriere.it/esteri/17_febbraio_12/india-ringrazia-ripudia-bill-gates-4aa885ae-f0a0-11e6-811e-b69571ccd9d9.shtml