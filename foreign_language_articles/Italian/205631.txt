Fuori Contesto Sì, 500 persone sono scese in piazza a Livorno (ma non era una manifestazione anti-lockdown) By Simone 5 Maggio 2020 5.28k 0 Comments Martedì 5 maggio la redazione di Facta ha ricevuto via WhatsApp una segnalazione che chiedeva di verificare la notizia, circolata il 4 maggio sul sito di social news Reddit, secondo cui a Livorno si sarebbe svolta una «manifestazione antilockdown organizzata dalla destra e specialmente dalla Lega». Il post è accompagnato da una fotografia che mostra quello che appare come un assembramento di persone radunate per protestare, sorvegliate da agenti della Polizia Municipale. L’immagine è vera e si riferisce ad una manifestazione reale che ha avuto luogo il 4 maggio 2020 a Livorno. Non si tratta tuttavia di una protesta contro il lockdown e tra gli organizzatori non figura il nome della Lega. La manifestazione – che secondo il quotidiano Il Tirreno ha mobilitato circa 500 persone in totale – è stata indetta da commercianti e negozianti livornesi per «consegnare simbolicamente le chiavi al sindaco» Luca Salvetti, in segno di protesta contro le misure economiche messe in campo per tutelare le partite Iva durante l’emergenza Covid-19, ritenute insufficienti (qui è disponibile un video registrato in diretta tra i manifestanti). Nonostante la manifestazione sia stata organizzata da privati cittadini e rappresentanti di categoria, la pagina Facebook provinciale della Lega ha pubblicato le immagini delle proteste, sostenendone le ragioni. Condividi: WhatsApp Tweet E-mail Articoli correlati Tags: #verabot, commercianti, Coronavirus, coronavirus SARS-CoV-2, Covid-19, fase2, Lega, partite iva, proteste

article_url: https://facta.news/fuori-contesto/2020/05/05/si-500-persone-sono-scese-in-piazza-a-livorno-ma-non-era-una-manifestazione-anti-lockdown/