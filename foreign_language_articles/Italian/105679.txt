IL farmaco 14 aprile 2020 - 09:03 L’eparina è efficace contro il coronavirus? A che punto siamo? L’Aifa ha autorizzato un trial clinico per studiare le prospettive terapeutiche dell’eparina, un anticoagulante ,ad alte dosi. Alcuni pazienti muoiono per embolia polmonare di Cristina Marrone A-A+ shadow Stampa Email L’eparina potrà contribuire a vincere la battaglia contro il coronavirus? Secondo studi preliminari cinesi una terapia a base di questo anticoagulante potrebbe ridurre, almeno in alcuni pazienti,il tasso di mortalità dell’infezione da Sars-Cov-2. Ma che cosa c’entra l’eparina, conosciutissimo farmaco anticoagulante, con le temute polmoniti interstiziali causate da Covid-19? I medici hanno notato che una delle maggiori complicanze osservate nei pazienti in rianimazione è l’embolia polmonare massiva o altri fenomeni di tipo trombo-embolico. Il ruolo dell’eparina a basso peso molecolare «L’evidenza clinica, supportata da esami autoptici, è che i pazienti Covid-19 muoiono non tanto per insufficienza polmonare grave, quanto per embolia polmonare massiva o altri gravi fenomeni trombo-embolico» spiega Filippo Drago,direttore dell’Unità di Farmacologia clinica al Policlinico di Catania e membro dell’unità di crisi Covid-19 della Società Italiana di Farmacologia. Il noto anticoagulante a una dose medio-alta potrebbe però avere un ruolo anche sul meccanismo stesso di azione del virus perché il principio attivo sembra determinare una significativa riduzione dell’agente patogeno, che si legherebbe all’eparina invece di attaccare le cellule dell’organismo. «Dati preclinici — aggiunge Drago — ci dicono che Sars-Cov-2 si lega all’eparan-solfato e all’eparina endogena prodotti dal nostro corpo e localizzati soprattutto nella membrana basale delle arterie polmonari, inattivandoli. A questo si aggiunge il fatto che il virus penetra all’interno delle cellule endoteliali degli alveoli polmonari e dei vasi sanguigni, provocandone la morte, con un successivo quadro di danno vascolare che complica la reazione infiammatoria del tessuto. Da qui la necessità di supplementare l’eparina dall’esterno con una molecola come l’enoxaparina, che è un’eparina a basso peso molecolare». Lo studio autorizzato dall’Aifa L’uso di questo tipo di medicinale è già raccomandato dalle linee guida dell’Organizzazione mondiale della sanità per gestire anche i pazienti Covid, come preventivo di eventi tromboembolici. Il punto è ora vagliare gli effetti terapeutici dell’eparina, non solo quelli preventivi. Su questo aspetto l’Aifa (Agenzia Italiana del farmaco)ha autorizzato uno studio specifico sull’utilizzo del farmaco a scopo terapeutico e non solo preventivo per la risoluzione delle complicanze trombo-emboliche, che spesso possono portare alla morte di questi pazienti. La ricerca, promossa da Pierluigi Viale, direttore dell’Unità Operativa Malattie infettive dell’Ospedale Sant’Orsola-Malpighi di Bologna, da Filippo Draghi e altri clinici coinvolgerà 14 centri italiani e prevede il trattamento con enoxaparina di 300 pazienti: 100 con una dose medio alta (azione terapeutica) e 200 con una dose per la prevenzione dei fenomeni trombo-embolici per valutare l’eventuale riduzione dell’incidenza di morte, dell’aggravamento del quadro clinico e del ricovero in terapia intensiva. L’eparina ad alto dosaggio nei pazienti più gravi è una pratica che già alcuni ospedali utilizzano (ad esempio, a Cremona), ma solo un trial clinico potrà stabilirne l’effettiva efficacia. Una soluzione? Quindi l’eparina, farmaco a basso costo, può rappresentare la soluzione «miracolosa» che addirittura ci farà chiudere le terapie intensive come sostengono certe mail che circolano in queste ore? «Sappiamo che alcuni pazienti — chiarisce Sergio Harari, direttore dell’Unità operativa di Pneumologia all’ospedale San Giuseppe di Milano — sviluppano disordini trombo embolici, anche particolarmente gravi. La maggior parte dei decessi avviene però per polmonite interstiziale e per insufficienza respiratoria. Che i malati con seri problemi trombotici siano sottostimati è verosimile — aggiunge — perché non è facile una diagnosi clinica, ma dire che non serve intubarli è qualcosa che è davvero fuori luogo». 14 aprile 2020 (modifica il 14 aprile 2020 | 15:14) © RIPRODUZIONE RISERVATA

article_url: https://www.corriere.it/salute/cardiologia/20_aprile_14/eparina-testata-contro-covid-ma-presto-dire-che-cura-fec80502-7db3-11ea-bfaa-e40a2751f63b.shtml