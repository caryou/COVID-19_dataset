Fuori Contesto L’uomo ritratto in questo video non è stato vaccinato per finta By Simone 4 Gennaio 2021 38.07k 2 Comments Martedì 29 dicembre 2020 la redazione di Facta ha ricevuto una segnalazione via WhatsApp che chiedeva di verificare le informazioni contenute in un post condiviso il 26 dicembre su Facebook. Il post oggetto della nostra verifica contiene il video di un uomo che, con manica sollevata e mascherina all’altezza della bocca, sembra sottoporsi alla vaccinazione contro la Covid-19. Nei 29 secondi di filmato, tuttavia, la siringa appare priva di ago e solo premuta contro il braccio dell’uomo. Il post è accompagnato da un commento, scritto dal suo autore, che recita: «La siringa che fa tutto da sola. Nemmeno devi premere…». Si tratta di una notizia presentata senza il contesto necessario alla sua comprensione e per questo fuorviante. L’uomo immortalato nel video è l’israeliano Beni Ben Muvchar, presidente del Consiglio regionale di Mevo’ot HaHermon, nel distretto nord di Israele. Come hanno verificato i colleghi croati di Faktograf, il filmato completo delle operazioni di vaccinazione è stato pubblicato il 23 dicembre 2020 sulla pagina Facebook ufficiale di Ben Muvchar e dura in tutto 1 minuto e 11 secondi. Nel video si vede come l’uomo riceva realmente la dose di vaccino (al minuto 0:13), prima di effettuare una seconda fase di riprese, questa volta senza ago. La spiegazione del gesto è contenuta nella didascalia che accompagna il filmato, pubblicato per dissipare ogni dubbio circa l’effettiva vaccinazione. «Non preoccupatevi, mi sono realmente vaccinato» rassicura il funzionario israeliano, «per chi se lo stesse chiedendo, sono diventato virale perché rispondevo alla richiesta di dire una buona parola su Clalit». Come ha ricostruito ancora Faktograf, l’uomo ha dunque deciso di “rigirare” la scena della sua vaccinazione perché aveva dimenticato di ringraziare Clalit, cioè l’azienda che si occupa del servizio sanitario locale. Condividi: WhatsApp Tweet E-mail Articoli correlati Tags: #verabot, Covid-19, Israele, nuovo coronavirus sars-cov-2, siringa, Vaccini, vaccino Covid

article_url: https://facta.news/fuori-contesto/2021/01/04/luomo-ritratto-in-questo-video-non-e-stato-vaccinato-per-finta/