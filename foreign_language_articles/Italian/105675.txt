Farmaci 22 aprile 2020 - 14:59 A proposito di eparina e Covid Questa terapia deve essere somministrata con molta attenzione, prescritta solo da medici esperti. Va condotta una corretta valutazione del beneficio della terapia e del rischio emorragico che può essere indotto dal farmaco di Flora Peyvandi, Direttore dell’Unità Emostasi e Trombosi, Policlinico di Milano A-A+ shadow Stampa Email In qualità di esperta di emostasi e trombosi, mi è stato chiesto di condividere l’esperienza maturata nella cura del COVID19. Comprendere la diffusione del virus e come gestire il malato COVID nel suo percorso diagnostico-terapeutico è stato abbastanza complicato. La malattia COVID9 infatti si esplica in diverse fasi: si presenta come una semplice infezione virale, con sintomi lievi che però possono diventare più gravi quando il sistema immunologico del paziente non riesce a rispondere del tutto e quindi inizia una seconda fase con problemi respiratori che possono evolvere con un notevole peggioramento del quadro respiratorio. A causa di questo quadro clinico complesso, nei primi giorni dell’epidemia sono stata contattata dai diversi colleghi delle Unità di Rianimazione e di Pneumologia che erano sorpresi dall’inusuale numero di pazienti con problemi tromboembolici. Infatti, i pazienti ricoverati, oltre a presentare ipossia (carenza di ossigeno) e difficoltà respiratorie che richiedevano intubazione o l’uso di CPAP (sistema di ventilazione meccanica) presentavano ulteriori complicazioni dovute, per dirla in parole semplici, alla formazione di coaguli nei vasi che irrorano le vie respiratorie. Significa che oltre ad avere l’infezione nel parenchima polmonare (il tessuto che forma i polmoni), i pazienti avevano anche seri problemi a livello della circolazione del sangue nel tratto respiratorio che non permetteva l’ossigenazione ai polmoni. Abbiamo verificato che vi era un’elevata mortalità in questi pazienti dovuta a embolia polmonare e ischemia cardiaca o cerebrale. A questo punto, insieme ai miei collaboratori, abbiamo deciso di ottimizzare la terapia anticoagulante con eparina, aumentandone la dose profilattica sulla base della gravità clinica del paziente. Abbiamo fin da subito cercato di disegnare un studio osservazionale adeguato alla valutazione del bilancio rischio/beneficio nell’applicazione di questa terapia. Inoltre, presso i laboratori del Centro Emofilia e Trombosi Angelo Bianchi Bonomi, che sono parte integrante dei servizi offerti dalla nostra UOC, abbiamo creato un laboratorio di ricerca per approfondire la conoscenza del sistema emostatico in pazienti affetti da COVID. La grande collaborazione tra i clinici delle diverse unità operative del Policlinico e il gruppo di ricerca emostasi ci ha permesso di capire meglio tale coagulopatia e, mediante l’ottimizzazione della terapia, di ridurre significativamente la mortalità causata in questi pazienti da eventi trombotici. Al momento siamo ancora al lavoro per comprendere meglio quale sia la portata del rischio emorragico che accompagna la protezione data dall’eparina a dosaggi più alti. Direi che a questo punto abbiamo toccato un argomento che in questi giorni sta suscitando molto interesse: l’uso dell’eparina in pazienti con COVID19. Ricordando che i pazienti affetti da COVID possono mostrare un quadro clinico diverso e possono essere ricoverati in reparti a diversa intensità di cura, è necessario che lo specialista che li segue contatti immediatamente i colleghi esperti in emostasi per farsi guidare nella scelta della terapia corretta sulla base delle condizioni emostatiche del paziente (clinica e laboratoristica). Vorrei sottolineare anche che per quanto riguarda i pazienti che risultano COVID positivi, ma sono senza sintomi, non è necessaria alcuna cura con farmaci anticoagulanti, mentre per i pazienti che mostrano sintomi e sono seguiti dal medico di famiglia è necessario una valutazione accurata del quadro clinico, dei parametri infiammatori (D-Dimero, Ferritina, fibrinogeno) e del numero delle piastrine e che vengano indicati i test di laboratorio utili per decidere quale terapia applicare. Per riassumere, il messaggio che vorrei lasciare ai lettori è che la COVID19 è un’infezione virale pandemica che colpisce le cellule dell’endotelio del microcircolo polmonare (cellule che rivestono la superficie interna dei vasi sanguigni). I risultati preliminari dei nostri studi ci dicono che c’è un quadro chiaro dell’attivazione della coagulazione del sangue che nei pazienti più gravi può portare ad embolia polmonare, trombosi venose e arteriose e che questo quadro clinico richiede una particolare attenzione terapeutica che prevede l’impiego di farmaci anticoagulanti come eparina a dosaggi aggiustati. Ma bisogna sottolineare che questa terapia deve essere somministrata con molta attenzione: l’eparina è un farmaco anticoagulante che deve essere prescritto solo da medici esperti, in grado di valutare sia le condizioni cliniche del paziente che i risultati dei test di laboratorio per condurre una corretta valutazione del beneficio della terapia e del rischio emorragico che può essere indotto dal farmaco. 22 aprile 2020 (modifica il 22 aprile 2020 | 19:08) © RIPRODUZIONE RISERVATA

article_url: https://www.corriere.it/salute/20_aprile_22/a-proposito-eparina-covid-9494e2f0-8497-11ea-8d8e-1dff96ef3536.shtml