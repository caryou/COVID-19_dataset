Notizia Falsa No, i vaccini «di Bill Gates» non hanno provocato la paralisi di 496mila bambini in India By Simone 19 Maggio 2020 26.61k 19 Comments Martedì 19 maggio la redazione di Facta ha ricevuto diverse segnalazioni via WhatsApp che chiedevano di verificare l’informazione, contenuta in un’immagine circolata su Facebook, secondo cui «la vaccinazione di Bill Gates» avrebbe provocato la paralisi di 496mila bambini in India tra il 2000 e il 2017. Come visto in un recente articolo pubblicato dai colleghi di Pagella Politica, si tratta di una notizia falsa, parte di in una teoria del complotto sostenuta da gruppi contrari alla vaccinazione obbligatoria e da Robert F. Kennedy Jr., nipote dell’ex presidente John F. Kennedy e tra i principali finanziatori di pubblicità antivaccinista su Facebook. Ma andiamo con ordine. A partire dall’anno 2000, la Bill & Melinda Gates Foundation ha realmente finanziato una campagna per eliminare la poliomielite in India, raggiungendo – secondo questo rapporto dell’Organizzazione mondiale della sanità – l’obiettivo nel marzo 2014. Sempre secondo l’Oms, inoltre, tra le reazioni avverse del vaccino ci sarebbe l’insorgenza di poliomielite paralitica (la paralisi cui si fa riferimento nell’immagine circolata su Facebook), una forma grave di poliomielite che può condurre alla paralisi di un arto o – nella sua forma più grave – di tutto il corpo. Tale complicanza, tuttavia, è giudicata piuttosto poco frequente dall’Oms (1 caso ogni 2,7 milioni di dosi) e infatti il numero di 496mila casi, citato nell’immagine, appare privo di fondamento, non trovando conferma in alcun rapporto ufficiale. I dati più ufficiali arrivano ancora una volta dall’Oms e riferiscono di appena 17 casi di poliomielite paralitica derivata da vaccino tra il 2000 e il 2017 in India, a fronte di decine di milioni di bambini vaccinati ogni anno. Il dato dei «496mila bambini» colpiti da paralisi, come ricostruito dal progetto di fact-checking Lead Stories, potrebbe derivare da uno studio del 2018, che ha riscontrato 491mila bambini affetti da paralisi tra il 2000 e il 2017. Come specificato dagli stessi autori, però, si tratta di una mera correlazione e di non causalità: non esiste insomma alcun dato che colleghi le paralisi alla campagna di vaccinazione. A partire dal mese di febbraio 2017, il ministero della Salute indiano ha estromesso la fondazione dei Gates dalla guida del programma di immunizzazione contro la polio, ma la denuncia contenuta nell’immagine non c’entra. La preoccupazione del governo indiano riguardava invece l’eccessiva influenza di un consulente straniero ed è stata sintetizzata dalla dichiarazione rilasciata il 10 febbraio 2017 dal Ministro della Salute indiano, Jagat Prakash Nadda, secondo cui «nessun consulente deve rimpiazzare in modo permanente un funzionario pubblico». Sembra insomma che la scelta non sia legata a motivi sanitari, né al macrotema della vaccinazione in India, ma a questioni meramente politiche Condividi: WhatsApp Tweet E-mail Articoli correlati Tags: #verabot, Bill e Melinda foundation, Bill Gates, India, poliomielite, Vaccini

article_url: https://facta.news/notizia-falsa/2020/05/19/no-i-vaccini-di-bill-gates-non-hanno-provocato-la-paralisi-di-496mila-bambini-in-india/