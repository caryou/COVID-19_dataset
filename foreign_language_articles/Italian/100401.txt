Fuori Contesto Barack Obama, Melinda Gates e Anthony Fauci non sono stati fotografati in un laboratorio di Wuhan nel 2015 By Andrea Zitelli 10 Luglio 2020 16.89k 5 Comments Aiutaci a migliorare Facta! Partecipa al nostro breve sondaggio (servono 5 minuti), del tutto anonimo. Potremo conoscere meglio il nostro pubblico, migliorare quello che facciamo e come lo facciamo. CLICCA QUI PER INIZIARE Il 9 luglio su Facebook è stata pubblicata un’immagine che mostra l’ex presidente degli Stati Uniti d’America Barack Obama insieme ad altre tre persone, di cui una che indossa un camice bianco, all’interno di una struttura che sembra un laboratorio. La foto è accompagnata da questo testo, scritto da chi ha pubblicato l’immagine: «Fauci, Melinda Gates, Obama, nel laboratorio di Wuhan nel 2015, quando pagarono 3.7 milioni di dollari per un virus originario dei pipistrelli». Questo contenuto è fuorviante e veicola una notizia falsa. Immagine pubblicata su Facebook il 9 luglio 2020 – Fuori contesto La foto è reale, ma non è stata scattata nel 2015 in un laboratorio di Wuhan (Cina), epicentro della pandemia da nuovo coronavirus. L’immagine è stata scattata a dicembre 2014 e mostra Barack Obama, allora presidente degli Usa, l’immunologo Anthony Fauci e l’allora segretaria del Dipartimento americano della salute e dei servizi umani Sylvia Burwell (e non Melinda Gates, moglie di Bill Gates, come falsamente sostenuto nel testo che accompagna l’oggetto della nostra analisi) all’interno dell’Istituto nazionale della Salute nel Maryland (Stati Uniti) in compagnia della dott.ssa Nancy Sullivan (la persona con il camice bianco). L’argomento dell’incontro era la ricerca sull’ebola. Come spiegato dall’Associated Press e dal sito di fact-checking Snopes, non è corretto sostenere che Anthony Fauci, Melinda Gates e Barack Obama nel 2015 «pagarono 3.7 milioni di dollari per un virus originario dei pipistrelli». Nel 2014, sotto la presidenza Obama, l’Istituto nazionale di Salute aveva assegnato all’EcoHealth Alliance, un’organizzazione no-profit, una sovvenzione di 3,25 milioni di dollari per studiare i pipistrelli nel sud della Cina con la finalità di analizzare il passaggio dei coronavirus da questi mammiferi all’uomo e aiutare lo sviluppo di vaccini e farmaci. Di questi soldi, solo una parte sono stati devoluti all’Istituto di virologia di Wuhan. Questa sovvenzione è stata rinnovata nel 2019, durante l’amministrazione del presidente Donald Trump, per poi essere interrotta dal governo americano lo scorso aprile. Condividi: WhatsApp Tweet E-mail Articoli correlati Tags: #verabot, Barack Obama, Bill e Melinda foundation, Bill Gates, Covid-19, nuovo coronavirus sars-cov-2, Wuhan

article_url: https://facta.news/fuori-contesto/2020/07/10/barack-obama-melinda-gates-e-anthony-fauci-non-sono-stati-fotografati-in-un-laboratorio-di-wuhan-nel-2015/