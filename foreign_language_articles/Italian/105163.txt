politica 17 aprile 2019 - 09:44 Sara Cunial espulsa dal gruppo M5s: «Partito vicino alle agromafie» La parlamentare bassanese vicina al mondo no vax si è già scritta al gruppo Misto di Martina Zambon A-A+ shadow Stampa Email Sara Cunial, la barricadera deputata del Movimento 5 Stelle ormai a un passo dall’espulsione. E stavolta sembra davvero un biglietto di sola andata. La bassanese, accesa no vax, ha percorso, sin qui, una strada tutta in salita all’interno del Movimento. Già in campagna elettorale era stata sospesa proprio per la forte vicinanza con il mondo no vax. In aula ha votato emendamenti proposti dalle opposizioni e non ha votato la legge di bilancio. Isolata dal resto dei parlamentari pentastellati e dai compagni di partito veneti, Cunial, maglioncino rosa e verve da tribuno, ha pronunciato un eclatante discorso in aula in cui ha accusato il suo stesso partito di voler fare «uno scempio in nome e per conto delle agromafie». Il casus belli, questa volta, non è però l’obbligo vaccinale dalla deputata definito «un genocidio» bensì il caso xylella e gli ulivi pugliesi che la bassanese sta difendendo strenuamente da mesi. In continuità, va detto, con quanto proclamava lo stesso Luigi Di Maio prima di arrivare a Palazzo Chigi. «Puglia infelix» Puglia infelix, verrebbe da dira. Il Tap, l’Ilva e poi gli ulivi malati da abbattere: altrettante ferite aperte su cui il M5S di governo ha fatto marcia indietro. Non l’irriducibile Cunial che, in queste ore, sta collezionando decine di attestazioni di stima non solo dagli attivisti ma anche, ed è un inedito nelle dinamiche pentastellate, da più di qualche ormai ex collega del gruppo M5S alla Camera. Il direttivo M5S a Montecitorio si è riunito e ha votato l’espulsione dal gruppo parlamentare e la segnalazione ai probiviri. E uno dei tre proboviri è Jacopo Berti, già capogruppo in Regione. L’espulsione dal gruppo parlamentare è, di fatto, il prodromo tecnico per la cacciata dal M5S. «Abbiamo avviato ufficialmente la procedura di espulsione dal gruppo parlamentare della Camera» hanno fatto sapere i pentastellati in una nota. E lei, è passata al Gruppo Misto. «Ha assunto posizioni antiscientifiche su tutto, anche sulla Xylella» ha commentato il capogruppo Francesco D’Uva. In sua difesa, fra gli altri anche una provocatoria Paola Nugnes che twitta: «Ma se una non rispetta lo statuto che non rispetta più lo statuto sta rispettando lo statuto che non è più rispettato dallo statuto, o no?» Leggi anche: La grillina Cunial porta i no vax alla Camera: rischia l’espulsione Il M5S e i nodi veneti 17 aprile 2019 (modifica il 18 aprile 2019 | 09:05) © RIPRODUZIONE RISERVATA

article_url: https://corrieredelveneto.corriere.it/veneto/politica/19_aprile_17/cunial-m5s-avvia-procedura-espellere-deputata-ribelle-956044fa-60e3-11e9-a069-e8b9fdda85e7.shtml?refresh_ce-cp