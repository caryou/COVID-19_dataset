Fuori Contesto Non è vero che a dicembre 2019 Beppe Grillo indossava la mascherina perché «avvisato dai cinesi» dell’emergenza Covid-19 By Simone 4 Maggio 2020 9.37k 10 Comments Lunedì 4 maggio la redazione di Facta ha ricevuto via WhatsApp numerose segnalazioni che chiedevano di verificare l’informazione secondo cui Beppe Grillo sarebbe comparso in pubblico con una mascherina sanitaria il 17 dicembre 2019 perché «avvisato dai cinesi» dell’imminente emergenza Covid-19. Il sospetto negli ultimi giorni è stato avanzato da numerosi utenti su Twitter (qui, qui e qui, ad esempio) ed è stato riportato il 2 maggio dal quotidiano Il Tempo, con un articolo dal titolo «Beppe Grillo con la mascherina prima di Natale. Furono i cinesi ad avvisarlo del virus?». L’articolo mette in relazione l’utilizzo della mascherina durante una visita a Roma del comico genovese – al Tempio di Adriano e al Senato – con l’incontro tra Beppe Grillo ed esponenti dell’ambasciata cinese a Roma, avvenuto il 23 novembre 2019. Non è tuttora chiaro il motivo dell’incontro. Secondo questa teoria, dunque, l’ambasciata cinese avrebbe avvertito Grillo della futura pandemia già a fine novembre, dal momento che scrive Il Tempo «il primo caso di contagio accertato da Covid-19, infatti, può essere fatto risalire allo scorso 17 novembre». Se è vero che Beppe Grillo lo scorso 17 dicembre 2019 ha davvero indossato una mascherina per visitare il Tempio di Adriano e il Senato della Repubblica, le motivazioni non hanno nulla a che fare col nuovo coronavirus. Alla data del 23 novembre, infatti, le autorità cinesi non avevano ancora individuato il focolaio di Wuhan (scoperto il 12 dicembre 2019) né avevano identificato il virus come appartenente alla famiglia dei coronavirus, scoperta che risale ai primi mesi di gennaio. Per quanto riguarda il primo caso di contagio datato 17 novembre, il riferimento de Il Tempo è ad un articolo del South China Morning Post – testata in lingua inglese con sede a Hong Kong, di proprietà della piattaforma di e-commerce Alibaba – ipotesi tuttora non verificata dalla comunità scientifica, che attualmente preferisce far risalire il primo contagio al 1 dicembre. Perché allora Beppe Grillo indossava la mascherina il 17 dicembre 2019? Secondo quanto dichiarato dallo stesso Grillo ai giornalisti il 17 dicembre, la precauzione sarebbe stata utilizzata per difendersi «dai virus, dai germi» presenti sui microfoni dei giornalisti, o «come antiemorragico». Non è chiaro in che misura la risposta rappresentasse una provocazione nei confronti dei media – spesso bersaglio delle trovate del comico – e lo stesso Grillo non ha mai fornito spiegazioni alternative. Ciò che sappiamo è che più tardi, lo stesso 17 dicembre, Beppe Grillo è comparso in pubblico privo di mascherina. Condividi: WhatsApp Tweet E-mail Articoli correlati Tags: beppe grillo, cina, Coronavirus, coronavirus SARS-CoV-2, Covid-19, mascherina

article_url: https://facta.news/fuori-contesto/2020/05/04/non-e-vero-che-a-dicembre-2019-beppe-grillo-indossava-la-mascherina-perche-avvisato-dai-cinesi-dellemergenza-covid-19/