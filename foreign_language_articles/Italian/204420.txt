Fuori Contesto Non è vero che il dottor Vincenzo Puro dello Spallanzani ha detto che «gli asintomatici non contagiano» By Andrea Zitelli 26 Maggio 2020 19.89k 9 Comments L’11 maggio su Facebook è stata pubblicata un’immagine che mostra una foto del dottor Vincenzo Puro – direttore del reparto di malattie infettive dell’ospedale Spallanzani di Roma – e riporta una sua presunta dichiarazione riguardo agli asintomatici, cioè quelle persone che pur avendo contratto il nuovo coronavirus Sars-Cov-2, non mostrano i sintomi della malattia Covid-19. Puro avrebbe dichiarato che «gli asintomatici non contagiano, il virus non è letale». Si legge poi nell’immagine, vista la presunta dichiarazione dell’esperto, che l’emergenza sanitaria in corso sarebbe una «truffa». Questa è una notizia fuorviante: le dichiarazioni rilasciate dal dott. Puro sono state modificate e decontestualizzate. Andiamo con ordine. L’intervista a cui si fa riferimento nell’immagine in questione è quella rilasciata dal medico a Pomeriggio Cinque (trasmissione trasmessa da Mediaset) lo scorso 12 marzo. Le informazioni disponibili sul virus fornite dall’esperto si riferiscono quindi a quella data. Riguardo agli asintomatici, Puro non ha sostenuto che essi non contagiano le altre persone, ma che sono poco contagiosi rispetto alle persone che presentano i sintomi della malattia. «Il paziente asintomatico, in quanto asintomatico, emette poche goccioline da non poter andare a contaminare altre persone. Per cui è ritenuta una modalità poco significativa di trasmissione perché se lui non tossisce, non starnutisce, la probabilità che elimini il virus che mi colpisca è oggettivamente molto bassa», ha precisato il dottore specificando poi che tutti, sintomatici e asintomatici, devono rispettare le misure di distanziamento sociale. Sulla pericolosità del virus, il direttore di malattie infettive dello Spallanzani non ha affermato che il virus «non è letale» per nessuno, ma che «forse è stata sopravvalutata la gravità» e ha dichiarato che «tutti cerchiamo di ribadire che la maggior parte non sono casi gravi. Purtroppo vengono coinvolti tra quelli gravi le persone più fragili, soprattutto quelle più anziane, ma non è che un virus letale». Come si poteva leggere infatti nei dati ufficiali forniti dal Ministero della Salute di in quegli stessi giorni di marzo 2020 in Italia risultavano 10.590 persone positive al nuovo coronavirus e di queste 1.028 erano in terapia intensiva con una situazione clinica grave, mentre le restanti 9.562 erano ricoverate con sintomi o in isolamento domiciliare. Inoltre, il 6 marzo era stato anche pubblicato un report dell’Istituto superiore di Sanità dove si leggeva che in Italia l’età media dei pazienti deceduti e positivi a Covid-19 era di 81 anni, in maggioranza uomini e in più di due terzi dei casi avevano tre o più patologie preesistenti. Condividi: WhatsApp Tweet E-mail Articoli correlati Tags: #verabot, asintomatici, Covid-19, Spallanzani, Vincenzo Puro

article_url: https://facta.news/fuori-contesto/2020/05/26/non-e-vero-che-il-dottor-puro-dello-spallanzani-ha-detto-che-gli-asintomatici-non-contagiano/