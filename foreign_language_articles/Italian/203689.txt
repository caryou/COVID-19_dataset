Notizia Falsa No, l’uomo che si è fatto un selfie con Giorgia Meloni non è il proprietario di una società 5G (e nemmeno il suo fidanzato) By Camilla Vagnozzi 16 Aprile 2020 3.69k 0 Comments Il 15 aprile la redazione di Facta ha ricevuto via WhatsApp la richiesta di verificare di un post che ritrae la leader di Fratelli d’Italia Giorgia Meloni e un’altra persona che viene presentata come «proprietario» di una società che si occupa di 5G e come suo «attuale fidanzato». La foto è un selfie che sia sopra che sotto ai volti dei due protagonisti riporta alcune scritte bianche su sfondo nero dove, appunto, si esplicitano le informazioni di cui abbiamo scritto sopra. Stando all’immagine, il partner di Meloni – si legge – si chiamerebbe «Gian Marco Saolini» e sarebbe «proprietario della 5G MS SPA». Saolini starebbe inoltre sfruttando l’appoggio politico della fidanzata per installare «antenne per il 5G In tutta Italia senza controlli». Le informazioni riportate nell’immagine sono false. La foto in questo stesso formato (selfie e testo) è stata pubblicata il 14 aprile 2020 sul profilo Facebook di Gian Marco Saolini, che è sì il coprotagonista dello scatto, ma non è né il proprietario di una azienda che ha che fare con il 5G, né il fidanzato di Giorgia Meloni. Saolini è un noto creatore di bufale di cui abbiamo trattato anche lo scorso 9 aprile, quando in un video diventato virale sui social network e su WhatsApp si fingeva un antennista a conoscenza di misteriosi complotti che ricondurrebbero all’installazione della rete 5G l’epidemia di Covid-19 – questione che abbiamo smentito in diverse occasioni (come per esempio qui, qui e qui). Non siamo a conoscenza dell’occasione dello scatto in questione, ma la foto è già stata pubblicata sullo stesso profilo anche il 30 gennaio 2018 nel corso della campagna elettorale per le elezioni del 4 marzo 2018 e, successivamente, anche il 12 maggio 2019, in occasione della festa della mamma. Si tratta, insomma, di una foto datata e, in entrambi i casi, impiegata in post ironici dello stesso Saolini. Della ditta alla quale si fa riferimento, la «5G MS SPA», in rete non c’è traccia. Esiste un’azienda dal nome simile in provincia di Brescia ma che è probabilmente estranea a tutta la vicenda poiché non troviamo alcun collegamento diretto tra questa e Saolini. Sul presunto legame sentimentale Saolini-Meloni, ci risulta che quest’ultima sia impegnata col giornalista Andrea Giambruno, legame che esiste da ben prima degli scatti con Saolini. Condividi: WhatsApp Tweet E-mail Articoli correlati Tags: #verabot, 5g, Coronavirus, Covid19, Politica, Salute&Benessere, Sars-Cov-2

article_url: https://facta.news/notizia-falsa/2020/04/16/no-luomo-che-si-e-fatto-un-selfie-con-giorgia-meloni-non-e-il-proprietario-di-una-societa-5g-e-nemmeno-il-suo-fidanzato/