Notizia Vera Sì, la Regione Calabria ha deciso di riaprire bar e ristoranti dal 30 aprile By Simone 30 Aprile 2020 4.96k 0 Comments Giovedì 30 aprile la redazione di Facta ha ricevuto via WhatsApp diverse segnalazioni che chiedevano di verificare la notizia secondo cui la Regione Calabria avrebbe deciso di riaprire «bar e ristoranti con servizio ai tavoli all’esterno» a partire dal 30 aprile 2020, in controtendenza rispetto alla scelta del governo contenuta all’articolo 1 del Dpcm 26 aprile 2020. La notizia è vera. L’ordinanza è stata firmata nella tarda serata del 29 aprile dalla presidente della giunta regionale Jole Santelli (eletta lo scorso 26 gennaio col sostegno di Forza Italia, Lega e Fratelli d’Italia) e dispone la «ripresa delle attività di Bar, Pasticcerie, Ristoranti, Pizzerie, Agriturismo con somministrazione esclusiva attraverso il servizio con tavoli all’aperto» a partire dal giorno successivo e, quindi, dal 30 aprile 2020. La decisione ha provocato numerose reazioni di dissenso, a partire da quelle dei comuni calabresi di Carlopoli, Lamezia Terme e Trebisacce, i cui sindaci hanno annunciato azioni che variano dalla «non applicazione» all’impugnazione del provvedimento. Sul caso è intervenuto anche il governo centrale, attraverso il presidente del Consiglio Giuseppe Conte, che nel corso dell’informativa alla Camera del 30 aprile ha definito «illegittime» le fughe in avanti di Regioni e Comuni, annunciando di voler impugnare l’ordinanza regionale calabrese. Per giustificare la decisione, Regione Calabria ha fatto riferimento all’articolo 117 della Costituzione, che assegna «la potestà legislativa» allo Stato e alle Regioni, salvo che in alcune materie riservate allo Stato. La sanità, come più volte ribadito durante l’emergenza Covid-19, è una materia concorrente, davanti alla quale potrebbe essere sollevato un potenziale conflitto di attribuzione. Tra le materie di esclusiva potestà statale, tuttavia, rientrano «ordine pubblico e sicurezza», temi che riguardano da vicino l’emergenza sanitaria attualmente in corso e la riapertura di bar e ristoranti. Condividi: WhatsApp Tweet E-mail Articoli correlati Tags: bar, calabria, Coronavirus, coronavirus SARS-CoV-2, Covid19, ristoranti

article_url: https://facta.news/notizia-vera/2020/04/30/si-la-regione-calabria-ha-deciso-di-riaprire-bar-e-ristoranti-dal-30-aprile/