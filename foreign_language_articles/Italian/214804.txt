CON UN P.S. DELLE 18:40 Io so quanto è grande un virus, uno di quelli cattivi che fanno strage oggi: più o meno 120 nanometri. Io ho lavorato per il Ministero della Difesa, facendolo con il CNR di Bologna (prof. Franco Prodi, fisico eccellente), per progettare un filtro da mascherina capace di fermare le nanopolveri (le dimensioni sono quelle dei virus) e so quanto questo sia difficile. Per la cronaca, ce la facemmo brillantemente, anche se, poi, per motivi che ignoro il Ministero non diede seguito alla cosa. Il filtro, comunque, esiste e basta solo produrlo. Insomma, per averci lavorato sopra, so perfettamente che le mascherine che si vedono in giro non servono a null’altro che a rendere un po’ buffo il portatore e ad impedirgli una respirazione corretta, con tutto quanto ne segue. Di tanto in tanto il dott. Walter Ricciardi (Organizzazione Mondiale della Sanità) ne azzecca una e sulle mascherine ha detto una cosa del tutto ovvia (https://www.youtube.com/watch?v=r0jEa7xjfGw): al di là di qualche acrobazia, non servono. Di fatto, era cosa nota da sempre. Ora i governatori delle regioni fanno a gara a chi è il primo della classe e non potevano mancare il Veneto e la Toscana. Ma noi emiliani abbiamo un fuoriclasse e, come tale, il fuoriclasse non poteva restare indietro: mascherine anche per noi (https://www.regione.emilia-romagna.it/notizie/attualita/coronavirus-in-distribuzione-2-milioni-di-mascherine-per-i-cittadini-dell-emilia-romagna). Da semplice cittadino io non posso non farmi una domanda semplice quanto me: se le mascherine non servono (OMS), perché spendere il non proprio abbondante denaro pubblico per acquistarle? Noi siamo tutti coscienti della cultura, dell’intelligenza, della capacità e, soprattutto, dell’onestà di chi ha comprato quelle mascherine, e siamo assolutamente certi che non sia girato un centesimo sotto i tavoli e nemmeno arriverà agli statisti un uovo di Pasqua. Qualunque magistrato avesse voglia di dare un’occhiata perderebbe il suo tempo. Però, se le cose stanno così (e stanno certamente così), il dott. Ricciardi, parlando ex cathedra e mettendo a rischio la salute pubblica, non può rivestire la carica che riveste. Dunque, il Patto Trasversale per la Scienza non può esimesi dal lanciare i suoi strali su di lui e la magistratura deve essere allertata: l’OMS è alleata del virus. Lo ammetto: sono confuso e allora, in conclusione, a beneficio di chi, come me, ha una cultura modesta e un’ancor più modesta capacità di comprensione, spiegatemi: non potendo le due posizioni essere neppure vagamente compatibili, chi ha ragione? Salvateci! P.S. delle 18:40 – Da spericolato quale a volte sono, ho percorso gli 11 metri che separano la porta di casa dalla cassetta delle lettere. L’ho aperta e… Apro la cassetta della posta e ti trovo una mascherina di carta racchiusa in una busta di plastica. Nella busta c’è anche un cartoncino che informa come la mascherina sia fornita “gratuitamente” dalla regione Emilia Romagna. Di qui la mia perplessità: chi ha pagato quel prodotto se non gli emiliano-romagnoli con le tasse versate? Quindi, quell’avverbio non risponde ai fatti. Corretto sarebbe stato scrivere: “Ecco qua una mascherina del tipo la cui perfetta inutilità è stata dichiarata dall’Organizzazione Mondiale della Sanità. La regione Emilia Romagna ne ha acquistata una grande quantità con i vostri denari.” Segue una serie di consigli su cui sorvolo per pudore, riportando solo l’ultimo: “La mascherina va sostituita quando diventa umida e va buttata nell’indifferenziata (sic)” Se l’onestà adamantina dei politici emiliano-romagnoli è fuori discussione e, quindi, non mi passa nemmeno per la testa di pensare ad una forma di corruzione in quell’acquisto certificato inutile dall’OMS, qualche dubbio mi sorge sulla competenza. Chiunque abbia qualche esperienza di mascherine di carta sa che dopo pochissimi minuti la mascherina “diventa umida.” Considerando che in casa siamo mia moglie ed io e la mascherina è una, di quante mascherine dovremmo disporre quotidianamente?

article_url: https://www.stefanomontanari.net/mascherine-spiegatemi/