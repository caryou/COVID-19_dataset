Stato di emergenza, ipotesi di proroga fino al 31 ottobre Nessuna decisione è stata ancora presa, sottolineano diverse fonti, ma è possibile che si decida di procedere in modo graduale Il premier Giuseppe Conte a Montecitorio Pubblicato il 12 Luglio 2020 L’ultima proposta – raccontano fonti qualificate – è prorogare lo stato di emergenza al 31 ottobre anziché a fine anno. Il governo, come ha già anticipato il premier Giuseppe Conte, è intenzionato a ampliare le misure eccezionali per la lotta al Coronavirus e già in settimana potrebbe arrivare una delibera ad hoc in Consiglio dei ministri, accompagnata anche da un decreto legge utile per fare ordine fra le varie scadenze fissate nel corso di questi mesi. Nessuna decisione è stata ancora presa, sottolineano diverse fonti, ma è possibile che si decida di procedere in modo graduale. Scegliere una scadenza più ravvicinata avrebbe però lo svantaggio - è il ragionamento - di rendere più incerto il destino degli interventi a favore di famiglie e imprese. Intanto, martedì il governo approverà un nuovo dpcm per confermare il pacchetto di misure che scadono il 14 luglio (dalla stretta della movida ai voli) fino a fine mese e che ancora vengono ritenute necessarie per evitare che il Covid torni a diffondersi pericolosamente. A riferire in Parlamento quasi in contemporanea le decisioni adottate dallEsecutivo sarà il ministro Roberto Speranza: il titolare della Salute si presenterà martedì sera in Aula a Montecitorio (la volta precedente era stato in Senato) e illustrerà il provvedimento. Da qui, si partirà. E da qui, cominceranno le trattative, o forse, lo scontro tra maggioranza e opposizione. Uno scontro che ieri ha portato la presidente del Senato, Elisabetta Casellati a sottolineare che proprio da martedì, con l’intervento del ministro Speranza, «inizi una nuova democrazia, perché in Parlamento siamo gli invisibili della Costituzione»

article_url: https://www.lastampa.it/politica/2020/07/12/news/stato-di-emergenza-ipotesi-di-proroga-fino-al-31-ottobre-1.39074801