Piombino Milano, 1 aprile 2016 - 21:59 L’indagine sull’infermiera-killer ipotesi di esumazione delle salme La Procura pensa alla riesumazione per cercare il farmaco (o i farmaci) letali: cioè l’eparina o altri medicinali anticoagulanti capaci, in alcuni casi, di provocare violente emorragie e la morte dei pazienti. Decisione dopo l’interrogatorio di Fausta Bonino di Marco Gasperetti A-A+ Il capitano Gennaro Riccardi mostra una boccetta con il farmaco di Eparina durante la conferenza stampa sull’operazione che ha portato all’arresto di un’infermiera accusata della morte di alcuni pazienti all’ospedale di Piombino (Ansa) shadow Stampa Email Che ci sia stato un killer in corsia e che in quattro casi abbia colpito utilizzando un farmaco anticoagulante, probabilmente eparina, sembrano gli unici elementi certi dell’indagine. Come sicura è l’impossibilità di stabilire la verità sul decesso di Marcella Ferri, l’anziana morta per un arresto cardiaco e poi cremata. Ma sugli altri otto decessi si possono fare per ora solo supposizioni, perché non ci sono analisi specifiche sull’eventuale presenza di anticoagulanti o sostanze tossiche, e adesso non si esclude che i loro corpi possano essere riesumati per cercare il farmaco (o i farmaci) killer: cioè l’eparina o altri medicinali anticoagulanti capaci, in alcuni casi, di provocare violente emorragie interne e la morte dei pazienti. L’ipotesi è al vaglio degli inquirenti L’ipotesi è al vaglio degli inquirenti e probabilmente la prossima settimana, dopo l’interrogatorio di garanzia di Fausta Bonino, l’infermiera di 55 anni sospettata dei tredici delitti, sarà presa una decisione. E’ un’inchiesta molto delicata e anche la procura non nasconde i dubbi e le incertezze. «Stiamo ancora indagando e la signora Bonino resta un’inquisita e certamente non una colpevole», ripetono fonti della procura. Anche se l’ordinanza di custodia cautelare è stata firmata dal gip Antonio Pirato dopo «verifiche dettagliate» e riunioni nelle quali si sono esaminati, vagliati e confutati, gli indizi. Manca ancora il movente che, è stato sottolineato dalla procura, non può essere un presunto «stato di disagio psichiatrico della sospettata», ipotesi smentita decisamente dall’avvocato dell’infermiera, Cesarina Barghini. «Fausta Bonino non è in cura psichiatrica, non è un alcolista e non assume abitualmente psicofarmaci», ha detto la legale. Che ieri ha ribadito di credere nell’assoluta innocenza dell’infermiera. «Ho letto le carte e ancora di più mi sono convinta che non esistono prove – spiega Barghini – ma solo indizi temporali. Mancano anche approfondimenti, che sono avvenuti solo in due o tre casi, eppure la signora Bonino è in carcere ed già stata condannata prima ancora di avere un rinvio a giudizio ed essere stata condannata in tre gradi di giudizio». Perquisita la casa di Bonino Oltretutto, secondo l’avvocato difensore, la Bonino durante le indagini era stata trasferita in un altro settore (decisione che aveva contestato ricorrendo al giudice del lavoro) e dunque non esisteva neppure l’eventuale pericolo di reiterazione del reato perché, secondo il legale, quell’incarico non era di fatto da infermiera professionale. Giovedì sera i carabinieri del Nas hanno perquisito la casa elbana dove la donna e il marito trascorrono le vacanze estiva. Hanno sequestrato materiale, ma non hanno trovato eparina o altri farmaci anticoagulanti. Il procuratore di Livorno, Ettore Squillace Greco, ha nuovamente precisato che le indagini continuano ma che «non ci sono altri indagati» e non è stato rilevato fino ad oggi «alcun elemento di responsabilità delle strutture sanitarie». 1 aprile 2016 (modifica il 1 aprile 2016 | 22:50) © RIPRODUZIONE RISERVATA Leggi i contributi SCRIVI

article_url: https://www.corriere.it/cronache/16_aprile_01/infermiera-killer-piombino-salme-esumate-d81d5292-f840-11e5-b848-7bd2f7c41e07.shtml