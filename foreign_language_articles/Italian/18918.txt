Fuori Contesto Queste foto di cene di lusso non c’entrano con gli Stati generali organizzati dal governo Conte II By Andrea Zitelli 15 Giugno 2020 21.27k 34 Comments Il 13 giugno su Facebook è stata pubblicata un’immagine che mostra una lunga tavolata apparecchiata con sfarzo e lusso: ci sono numerose sedute, candelabri, fiori, tappeti rossi e sottopiatti di colore dorato. All’interno dell’immagine è riportato un testo che recita: «Stati Generali, Villa Pamphilj. Gli italiani non ce la fanno a tirare avanti e voi spendete denaro pubblico per cene di gala. Esiste il Parlamento per decidere sull’ITALIA. Che vi vada di traverso ogni pietanza». Due giorni prima, sempre su Facebook, è stata pubblicata anche un’altra immagine che, nuovamente, mostra due lunghe tavolate apparecchiate anche in questo caso in maniera lussuosa e con lo stesso testo di critica nei confronti degli Stati generali dell’economia, iniziati il 13 giugno a Villa Pamphilj a Roma e organizzati dal governo Conte II per programmare, con rappresentanti delle Istituzioni e delle parti sociali, progetti di rilancio del Paese. Le due foto oggetto della nostra analisi sono state estrapolate dal loro contesto originale e, utilizzate nuovamente, veicolano, in entrambi i casi, una notizia falsa. Le foto sono vere ma non sono state scattate a giugno 2020 durante il primo giorno di incontri degli Stati generali a Roma. Andiamo con ordine. La prima immagine (quella a sinistra qui sopra) risale a settembre 2016 e mostra un momento della serata evento per l’inaugurazione in via Montenapoleone a Milano della nuova boutique di Dolce e Gabbana, come si può verificare qui e qui. La seconda foto (quella a destra sopra) è stata scattata a maggio 2011 a Buckingham Palace, a Londra, durante un banchetto. Tra gli ospiti della regina Elisabetta II c’erano l’allora presidente degli Stati Uniti d’America Barack Obama e la First Lady Michelle Obama, come si può leggere qui. Condividi: WhatsApp Tweet E-mail Articoli correlati Tags: giuseppe conte, governo Conte II, stati generali, Villa Pamphilj

article_url: https://facta.news/fuori-contesto/2020/06/15/queste-foto-di-cene-di-lusso-non-centrano-con-gli-stati-generali-organizzati-dal-governo-conte-ii/