‘Corona-ontkenners’ beschuldigen Daily Mail ten onrechte van misleiding over massagraf New York 15 april 2020 | Peter Burger Coördinator van Nieuwscheckers. Universitair docent aan de Universiteit Leiden. De Jensen Show, 14 april 2020 Volgens een complottheorie overdrijven autoriteiten en nieuwsmedia de omvang van de coronapandemie, of bestaat er zelfs helemaal geen COVID-19. Podcaster en YouTuber Robert Jensen en anderen beschuldigen de Daily Mail er ten onrechte van lezers te misleiden met een oude foto van een massagraf in New York. Bewering De Daily Mail stelde onlangs een foto uit 2017 van een massagraf in New York voor als een foto van een massagraf voor coronaslachtoffers. Oordeel Onwaar Bron van de bewering In de YouTube-video ‘Jensen Show’ van 14 april 2020 betoogt Robert Jensen dat de ‘terreurmedia’ ons bang maken met ‘fake nieuws van hier tot Tokio.’ Daarna geeft hij ‘één voorbeeld van duizenden, als het niet tienduizenden zijn, waarmee de media je misleid heeft en slecht geïnformeerd’. Het voorbeeld betreft twee screenshots van artikelen uit de Britse Daily Mail, uit 2017 en uit 2020. Beide tonen dezelfde foto van een massagraf in New York. Jensen: ‘Dit is 10 maart 2020 […] en als je drie jaar geleden kijkt, in oktober 2017, zie je dezelfde foto erbij staan.’ Jensens YouTube-kanaal heeft 87.000 abonnees. Deze aflevering werd binnen een dag meer dan 67.000 maal bekeken. Het fragment over deze foto circuleert net als de screenshots die Jensen laat zien ook op Twitter. Screenshot Twitter, 14 april 2020 Waarom klopt dit niet? De twee screenshots die Jensen laat zien, tonen het begin van de twee artikelen uit de Daily Mail zoals ze verschijnen op een mobiele telefoon: als een kop en een collage van foto’s zonder bijschriften. Maar wie even verder scrollt in het bericht van 10 maart 2020 komt daarin als eerste de bewuste foto tegen van het massagraf, met het onderschrift: ‘The above image from 2017 shows inmates from Rikers Island burying bodies in New York City’s Hart Island.’ Het is dezelfde foto als in het Mail-artikel van 13 oktober 2017. Er is dus geen sprake van een poging om de lezer te misleiden. Het New Yorkse Hart Island is al sinds 1869 in gebruik als publieke begraafplaats voor overledenen zonder familie of zonder geld voor een begrafenis. Graven worden gedolven door gedetineerden uit de gevangenis op Rikers Island. Omdat de mortuaria van de stad overbelast zijn door de grote hoeveelheid COVID-19-doden, worden overledenen zonder familie korter bewaard in de stad en sneller begraven op Hart Island. Voorheen werden lichamen 30 tot 60 dagen bewaard voor eventuele familieleden, nu slechts twee weken. Het is dus niet zo dat alle Newyorkse coronadoden worden begraven op Hart Island. Recente dronebeelden laten werk zien aan een massagraf op het eiland. Conclusie De Daily Mail noteerde onder de foto van het New Yorkse massagraf op Rikers Island dat deze uit 2017 stamde en heeft dus niet gepoogd lezers te misleiden over het moment waarop de foto genomen is. Follow 15 april 2020 | Peter Burger Coördinator van Nieuwscheckers. Universitair docent aan de Universiteit Leiden.

article_url: https://nieuwscheckers.nl/nieuwscheckers/corona-ontkenners-beschuldigen-daily-mail-ten-onrechte-van-misleiding-over-massagraf-new-york/