NOS Nieuws • Buitenland • 26-03-2018, 20:29 Goudkoorts in Suriname leidt tot gevaarlijke chaos en wildwesttaferelen Harmen Boerboom correspondent Suriname · Ga naar het Twitter account van Harmen Boerboom Ga naar het Twitter account van Harmen Boerboom In Suriname is ophef ontstaan door een filmpje van chaotische taferelen na een goudvondst. Op de beelden is te zien hoe tientallen mensen zich verdringen rond een put die op dat moment met een graafmachine gemaakt wordt om goud te vinden. Een aantal op goud beluste mensen waadt door de put en lijkt zich niets aan te trekken van de graafmachine, die met zijn schep-bak de menigte opzij duwt. Op een gegeven moment kiept de operator van de machine zelfs ladingen zand over de aanwezigen om ze te verdrijven. Het desbetreffende filmpje Het filmpje is rond 17 maart gemaakt in het gebied tussen de dorpjes Tapoeripa en Drepada, zegt volksvertegenwoordiger Wendell Asadang, lid van de parlementscommissie die zich met mijnbouw bezighoudt. Er wordt in die omgeving, ongeveer 100 kilometer ten zuiden van de hoofdstad Paramaribo, al jarenlang goud gewonnen. Maar recent werd een rijke goudader aangeboord. Goudzoekers uit de wijde omgeving zijn met bussen tegelijk aangevoerd om een graantje mee te pikken. “ Het leidt tot wildwesttaferelen en levensgevaarlijke situaties. Wendell Asadang Volgens Asadang behoort het gebied aan de staat en zijn er geen vergunningen afgegeven om naar goud te zoeken. De plaatselijke bevolking beschouwt de omgeving al jaren als hun werkterrein en die situatie wordt door de overheid gedoogd, vertelt hij. Maar in dit geval leidt het tot wildwesttaferelen en levensgevaarlijke situaties. Asadang heeft de verantwoordelijke minister op de hoogte gesteld en is in overleg gegaan met de lokale goudzoekers. Er is afgesproken dat de mijnbouwactiviteiten voorlopig worden stopgezet en dat er gekeken wordt naar een eerlijke oplossing voor alle betrokkenen. De lokale bevolking heeft weinig andere bronnen van inkomsten, dus die mogen niet vergeten worden, zegt de parlementariër. Officiële cijfers zijn er niet, maar naar schatting komen er jaarlijks tussen de tien en twintig mensen om het leven in de kleinschalige mijnbouw. Er werken rond de 40.000 mensen in de goudsector. De goudsector is dus van groot economisch belang voor Suriname, maar de goudzoekers veroorzaken overlast en schade aan het milieu. Om de sector beter te organiseren, richtte de regering van Bouterse kort na het aantreden in 2010 de Commissie Ordening Goudsector Suriname (OGS) op. De commissie heeft de situatie nog niet kunnen veranderen. Politieke vriendjes Volgens Asadang komt dat door gebrek aan middelen. Andere ingewijden zeggen dat de OGS een politiek apparaat is geworden dat zeer selectief optreedt. Ze jagen ons weg uit goudrijke gebieden om de locatie door te geven aan politieke vriendjes die ze vervolgens hun gang laten gaan, vertelt een goudzoeker die anoniem wil blijven aan de NOS. Volgens Kenneth Tjon Kwan Paw is de situatie in dit gebied niet uniek. Hij is onderhoudsmonteur voor zware machines en werkt al decennia lang in het Surinaamse binnenland. Er is nu ophef over de veiligheid in de mijnbouw omdat iemand toevallig een filmpje op Facebook heeft gezet. Maar dit soort levensgevaarlijke situaties komen regelmatig voor in Suriname. En natuurlijk vallen daar doden bij, zegt hij. Deel dit artikel: Twitter Facebook Email WhatsApp STER reclame Taghi zwijgzaam bij begin van Marengo-proces: vooralsnog niets te melden Vandaag begint de inhoudelijke behandeling van de zaak tegen de organisatie rond Ridouan Taghi. Rutte wil serieus kijken naar JA21, Kaag noemt het moeilijk voorstelbaar De combinatie VVD-D66-CDA-JA21 zou in de Tweede Kamer op 76 zetels uitkomen. Onderzoek: AstraZeneca veilig en volledig effectief tegen zware vormen van covid-19 Uit het onderzoek onder 32.000 mensen blijkt ook dat het vaccin 79 procent van de besmettingen voorkomt.

article_url: https://nos.nl/artikel/2224474-goudkoorts-in-suriname-leidt-tot-gevaarlijke-chaos-en-wildwesttaferelen.html