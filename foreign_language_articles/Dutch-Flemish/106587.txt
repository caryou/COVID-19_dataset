Ministers houden geen afstand? Ja, op een foto uit 2018 23 mei 2020 | Peter Burger Coördinator van Nieuwscheckers. Universitair docent aan de Universiteit Leiden. Ophef op Twitter: op een foto lopen Mark Rutte en andere kabinetsleden veel dichter bij elkaar dan de vereiste anderhalve meter afstand. Maar de foto is van een heisessie in augustus 2018. Het is niet het enige voorbeeld van dit soort hoaxfoto’s. Bewering Een recente foto laat zien dat leden van de regering zelf de anderhalvemeter-regel overtreden. Oordeel Onwaar Bron van de bewering Op 18 mei twitterde ‘Bella’ (745 volgers) een foto van Mark Rutte en andere ministers, met de bewering dat zij geen anderhalve meter afstand houden. Helemaal rechts zien we verslaggever Jaïr Ferwerda (Jinek), die, schouder aan schouder met Rutte, de premier een microfoon voorhoudt. Foto en bijschrift werden geretweet door driehonderd anderen (stand op 22 mei), onder wie Joost Niemöller (43.000 volgers). screenshot Twitter, 18 mei 2020 Waarom klopt dit niet? Wie de moeite neemt om de foto te traceren, zal meteen zien dat deze van lang voor de coronacrisis is. Klik bijvoorbeeld in Google Chrome rechts op de foto en kies de optie ‘Afbeelding zoeken in Google.’ We voeren een reversed image search uit met Google Dit levert slechts één resultaat op: een ANP-foto van een heidag van het kabinet uit augustus 2018. De foto werd geplaatst door het Reformatorisch Dagblad op 22 augustus van dat jaar. De Volkskrant publiceerde op 19 augustus een bijgesneden versie. Het resultaat van de reverse image search: een foto uit 2018 Foto’s van voor de anderhalvemetermaatregel (in Nederland op 15 maart als advies en op 23 maart met de dreiging van een boete) zijn vaker gebruikt om valse beschuldigingen aan het adres van politici te ondersteunen. Complotdenker Robert Jensen ging in een van zijn video’s los op Frans Timmermans, die foto’s van een feestje had gepost op Twitter. Jensen had niet gezien dat de foto’s uit 2018 waren en dat het Twitter-account een parodie was. Conclusie De foto die moest aantonen dat Rutte en andere ministers de anderhalvemeterregel negeren, is van een heisessie uit de zomer van 2018. Follow 23 mei 2020 | Peter Burger Coördinator van Nieuwscheckers. Universitair docent aan de Universiteit Leiden.

article_url: https://nieuwscheckers.nl/nieuwscheckers/ministers-houden-geen-afstand-ja-op-een-foto-uit-2018/