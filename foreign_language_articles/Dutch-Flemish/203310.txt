Politie Odessa weigert coronaregels te handhaven? Video is uit 2014 23 mei 2020 | Peter Burger Coördinator van Nieuwscheckers. Universitair docent aan de Universiteit Leiden. De politie van Odessa (Oekraïne) gooit de schilden neer en kiest de kant van de burgers die tegen de lockdown protesteren. Dat is de boodschap bij een video die de afgelopen weken in Nederland en andere landen is verspreid via sociale media. Het bericht is vals: de video stamt uit 2014. Bewering Video toont politie in Odessa die weigert op te treden tegen burgers die tegen lockdown protesteren. Oordeel Onwaar. Bron van de bewering Op verschillende Twitter- en Facebookaccounts werd dezelfde video verspreid, waarop oproerpolitie te zien is die, geconfronteerd met burgers, de aftocht blaast en de schilden op een grote hoop deponeert. ‘Hulde! Niks in Nederlandse MSM natuurlijk’, luidt een van de berichten. Dezelfde video is ook verspreid door Duitse, Italiaanse en Engelstalige Twitteraccounts. Waarom klopt dit niet? De video is inderdaad opgenomen in Odessa, maar de beelden zijn niet recent: ze zijn van 4 mei 2014. Een deel van de agenten verliet hun post voor het hoofdbureau van politie bij een confrontate met pro-Russische demonstranten. Onder druk van het protest liet de politie 67 arrestanten vrij. Conclusie De video uit Odessa waarin politieagenten hun schilden wegwerpen, is niet recent, maar van 2014. De gebeurtenis heeft dus niets te maken met protesten tegen de lockdowns. Follow 23 mei 2020 | Peter Burger Coördinator van Nieuwscheckers. Universitair docent aan de Universiteit Leiden.

article_url: https://nieuwscheckers.nl/nieuwscheckers/politie-odessa-weigert-coronaregels-te-handhaven/