WHO zet peuters niet aan tot masturbatie 2 mei 2020 | Peter Burger Coördinator van Nieuwscheckers. Universitair docent aan de Universiteit Leiden. Foto pxhere.com (CC0) Complotsites beschuldigen de Wereldgezondheidsorganisatie ervan kinderen onder de vier aan te zetten tot masturberen. De bron hiervoor is een tien jaar oud beleidsdocument over seksuele vorming dat niets van dien aard aanbeveelt. Bewering Nieuwe richtlijnen van de Wereldgezondheidsorganisatie bevelen aan kinderen onder de vier aan te zetten tot masturbatie. Oordeel Onwaar. Bron van de bewering De Braziliaanse president Bolsonaro beschuldigde de WHO er deze week in een Facebookbericht (dat hij later verwijderde) van kinderen onder de vier aan te zetten tot masturbatie. Bolsonaro’s adviseur had eerder getwitterd over deze ‘richtlijnen’ van de WHO. Dezelfde beschuldiging is de afgelopen dagen ook gepubliceerd door de radicaal rechtse influencer Paul Joseph Watson (Summit News) en in Nederland door de complotsites Xandernieuws en JDreport en door de alternatieve rechtse site Commonsense TV. Al deze sites presenteren hun kritiek in de context van de volgens hen verkeerde aanpak van de coronacrisis door de WHO. Waarom klopt dit niet? De inspiratie voor deze berichten is een publicatie van de Europese afdeling van de Wereldgezondheidsorganisatie en het Duitse Federale Centrum voor Gezondheidseducatie, Standards for Sexuality Education in Europe, met als ondertitel: ‘A framework for policy makers, educational and health authorities and specialists’. Het verscheen in 2010. Dit zijn dus geen ‘nieuwe richtlijnen’, zoals Xandernieuws beweert. Het document biedt wat de ondertitel zegt: een raamwerk voor seksuele opvoeding, bestemd voor professionals op het gebied van beleid, onderwijs en gezondheid. Kritiek van conservatieve zijde is niet nieuw: de WHO zelf gaf er al in 2014 antwoord op en vorig jaar labelden de Ierse factcheckers van The Journal beschuldigingen van een Ierse politicus als onwaar. Ook kinderen onder de vier raken hun eigen geslachtsdelen aan en masturberen. Het document van de WHO noemt daarom op p. 38 ‘enjoyment and pleasure when touching one’s own body, early childhood masturbation’ als een van de onderwerpen waarover professionele opvoeders informatie kunnen geven, op een manier die past bij de leeftijd van het kind. Het onderwerp staat in de kolom ‘Informatie’ en niet in de kolom ‘Vaardigheden’: kinderen aanzetten tot masturbatie is hier niet aan de orde. Conclusie De Wereldgezondheidsorganisatie zet in een publicatie uit 2010 over seksuele vorming peuters niet aan tot masturbatie. Follow 2 mei 2020 | Peter Burger Coördinator van Nieuwscheckers. Universitair docent aan de Universiteit Leiden.

article_url: https://nieuwscheckers.nl/nieuwscheckers/who-zet-peuters-niet-aan-tot-masturbatie/