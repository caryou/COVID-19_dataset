YouTube doneert niet aan ziekenhuis Bergamo voor elke klik op deze video 1 april 2020 | Peter Burger Coördinator van Nieuwscheckers. Universitair docent aan de Universiteit Leiden. Rinascerò, rinascerai op YouTube (screenshot) Wie het Italiaanse lied ‘Rinascerò rinascerai’ via diensten als Spotify beluistert, doneert daarmee geld aan een ziekenhuis in het zwaar getroffen Bergamo. Dat YouTube geld schenkt aan het ziekenhuis voor iedere klik op het nummer, is niet meer dan een goedbedoeld, maar onjuist gerucht. Bewering Elke klik op het nummer ‘Rinascerò rinascerai’ van Roby Facchinetti is goed voor een gift via YouTube aan het ziekenhuis in Bergamo, waarin in één dag 800 mensen overleden. Oordeel Onwaar Bron van de bewering Deze week verspreidden gebruikers van WhatsApp, Twitter en Facebook de oproep om te klikken op een Italiaanse popsong op YouTube, ‘Rinascerò rinascerai’. De ‘beroemdste band van Italië’ had de auteursrechten aan een ziekenhuis in Bergamo geschonken, en nu doneerde YouTube bij elke klik een geldbedrag – in sommige versies een of twee euro per klik. Hetzelfde bericht wordt ook in tal van andere talen massaal gedeeld op sociale media. Het bericht werd verspreid in vele talen (screenshots Twitter) Waarom klopt dit niet? ‘Rinascerò rinascerai’ (‘ik zal herboren worden, jij zult herboren worden’) is een nummer van Roby Facchinetti, die in 1944 geboren werd in het Noord-Italiaanse Bergamo en naam maakte als toetsenist van de legendarische Italiaanse popgroep I Pooh. De YouTube-video van het nummer, met de ondertitel ‘voor mijn gewonde stad’, wisselt beelden van steden- en landschapsschoon af met foto’s van verpleegkundigen en anderen die een A-viertje met de titel van het lied ophouden. De video staat online sinds 27 maart en is in zes dagen al zeven en een half miljoen maal bekeken. Alle opbrengsten van het nummer komen ten goede aan het Papa Giovanni XXIII-ziekenhuis in Bergamo. Het is echter niet zo, legt Facchinetti op zijn eigen website uit, dat YouTube geld schenkt iedere keer als iemand de video bekijkt. Het lied is ook te beluisteren via Spotify en Amazon, alhoewel daar het normale abonnementsmodel van kracht is en de artiest (en dus het ziekenhuis) geen extra geld per keer afgeluisterd ontvangt. Toch doneren? Voor €1,29 schaf je ‘Rinascerò rinascerai’ aan via Apple Music. De zanger moedigt zijn fans ook aan om geld rechtstreeks over te maken op het bankrekeningnummer van het ziekenhuis (Ospedale Papa Giovanni XXIII, Bergamo, IBAN IT52Z05696111110000001200X95). Ook klopt het niet dat op een dag afgelopen week alleen al in het ziekenhuis Papa Giovanni XXIII 800 mensen zijn overleden. Op de dag dat het gerucht begon te circuleren, 27 maart, waren in Bergamo minstens 1969 mensen in totaal overleden aan COVID-19. Het cijfer 800 lijkt eerder dat van het dagelijkse dodental in Italië afgelopen week (27 maart: 919; 30 maart: 812). Conclusie Nee, het nummer ‘Rinascerò, rinascera’ bekijken op YouTube is niet genoeg om geld te doneren voor het ziekenhuis in Bergamo. Follow 1 april 2020 | Peter Burger Coördinator van Nieuwscheckers. Universitair docent aan de Universiteit Leiden.

article_url: https://nieuwscheckers.nl/nieuwscheckers/youtube-doneert-niet-aan-ziekenhuis-in-bergamo-voor-iedere-klik-op-deze-video/