Ενημέρωση διαπιστευμένων συντακτών Υγείας από τον εκπρόσωπο του Υπουργείου Υγείας για το νέο κορονοϊό Καθηγητή Σωτήρη Τσιόδρα (15/3/2020) 15/03/2020 . . Σ. ΤΣΙΟΔΡΑΣ: Καλησπέρα σε όλους. Σας ευχαριστώ και πάλι, που τηρείτε τις αποστάσεις που πρέπει. Τα μέτρα υγιεινής και η αποφυγή συγχρωτισμού, όπως επίσης και η παραμονή στο σπίτι ανθρώπων με το παραμικρό σύμπτωμα ίωσης, είναι το βασικό μέτρο περιορισμού αυτής της επιδημίας, η οποία εξαπλώνεται με επιθετική αύξηση, όπως βλέπετε, σε όλο τον κόσμο και ιδιαίτερα στην Ευρώπη, η οποία αποτελεί το επίκεντρο της επιδημίας σήμερα. Ανακοινώνουμε 49 νέα επιβεβαιωμένα κρούσματα της νόσου COVID–19 στη χώρα μας, τα οποία επιβεβαιώθηκαν εργαστηριακά το τελευταίο 24ωρο. Επιπλέον αυτών, ανακοινώνουμε 54 ακόμα νέα κρούσματα που αφορούν προηγούμενα 24ωρα. Μας κοινοποιήθηκαν σήμερα στον Εθνικό Οργανισμό Δημόσιας Υγείας, λόγω καθυστερήσεων στη ροή πληροφορίας από τα εργαστήρια αναφοράς. Αυτό είναι αναμενόμενο, λόγω του σημαντικού φόρτου εργασίας στα εργαστήρια αναφοράς, αλλά βέβαια σε αυτό το σημείο θέλω να σας παρακαλέσω να επιστήσετε την προσοχή, στο ότι ο εργαστηριακός έλεγχος για τον νέο κορoνοϊό στα δημόσια νοσοκομεία σε ασυμπτωματικούς πολίτες ή πολίτες με ήπια συμπτώματα της ίωσης, δεν πρέπει να γίνεται. Αυτοί θα πρέπει να παραμένουν στο σπίτι τους. Ο συνολικός αριθμός κρουσμάτων ανέρχεται σε 331. 44 κρούσματα αφορούν πιθανή εγχώρια μετάδοση, δηλαδή δεν έχουν ταξιδιωτικό ιστορικό και επιδημιολογική σύνδεση με άλλο κρούσμα, γνωστή τουλάχιστον. Άλλη μία παράκληση σε αυτό το σημείο: Να μην ξαναχρησιμοποιήσετε ούτε εσείς, ούτε εγώ, τον όρο «ορφανά», ο οποίος είναι επιστημονικά ανακριβής. 51 ασθενείς νοσηλεύονται, εκ των οποίων οι 8 είναι διασωληνωμένοι σε νοσοκομεία της Αθήνας, της Θεσσαλονίκης και των Πατρών. Ευχόμαστε σε αυτούς τους σοβαρά ασθενείς συμπολίτες μας να αναρρώσουν γρήγορα. Όλοι τους παίρνουν αντι-ιική θεραπεία. Τα περισσότερα επιβεβαιωμένα κρούσματα εξακολουθούν να είναι στην Αθήνα, ενώ συνολικά έχουν ελεγχθεί μέχρι τώρα, περίπου 4.000 εργαστηριακά δείγματα για την παρουσία του νέου κορονοϊού. Δυστυχώς, μία τέτοια επιδημία συνοδεύεται και από αντίστοιχους θανάτους. Τέσσερις συμπολίτες μας έχουν καταλήξει, όλοι με σοβαρά υποκείμενα προβλήματα υγείας. Ο τελευταίος συμπολίτης μας σήμερα. Τέλος, δέκα συμπολίτες μας έχουν ήδη πάρει εξιτήριο από το νοσοκομείο. Θέλω να τονίσω δύο–τρία πράγματα ακόμα που αφορούν στην εξάπλωση της επιδημίας στη χώρα μας. Εξακολουθούμε να περνάμε το σημαντικό μήνυμα και τις ισχυρές συστάσεις για περιορισμό του συγχρωτισμού και των μετακινήσεων των ευπαθών ομάδων του πληθυσμού. Σημειολογικά, και ως ένδειξη της σημασίας της ατομικής ευθύνης, ακούσατε ότι έκλεισαν οργανωμένες πλαζ και χιονοδρομικά. Επιπλέον, υπάρχει αυτή τη στιγμή ισχυρή σύσταση για επιτήρηση της υγείας και κατά το δυνατόν περιορισμό των επαφών για 14 ημέρες, όποιου επιστρέφει από το εξωτερικό. Υπάρχουν σημαντικές μετακινήσεις συμπολιτών μας λόγω των καταστάσεων που παρατηρούνται σε άλλες χώρες, ιδιαίτερα στην Ευρωπαϊκή Ένωση. Θέλω να τονίσω, ότι ο κύριος τρόπος μετάδοσης εξακολουθεί να είναι μέσω αεροσταγονιδίων και όχι αερογενής, όπως ακούστηκε χθες. Επίσης, θέλω να τονίσω δύο επιστημονικά δεδομένα. Το πρώτο έχει να κάνει σε σχέση με τα αντιφλεγμονώδη, που ίσως ακούσατε ότι αναφέρθηκαν, από πολιτικό της Γαλλίας, πως πιθανά συντελούν σε μια πιο βαριά νόσο. Δεν υπάρχουν επαρκή επιστημονικά δεδομένα για την τεκμηρίωση της σχέσεως, της χρήσεως αντιφλεγμονωδών ουσιών, οι οποίες χρησιμοποιούνται κατά κύριο λόγο, ως παυσίπονα και αντιπυρετικά με την πρόοδο της νόσου. Οπωσδήποτε, η άμυνα του του οργανισμού έχει να κάνει σε σημαντικό βαθμό με την απομάκρυνση του ιού από τον οργανισμό μας. Είναι ασφαλέστερη, και μετά από την καθοδήγηση και την οδηγία του γιατρού, του προσωπικού γιατρού, η χρήση παρακεταμόλης. Την ξέρουμε όλοι και την χρησιμοποιούμε στην καθημερινή μας ζωή. Μέχρι να αποσαφηνιστεί αν όντως τα μη στεροειδή αντιφλεγμονώδη, ουσίες όπως η ιβουπροφένη και άλλες, τις οποίες χρησιμοποιούμε σε καθημερινή χρήση στο σπιτικό μας μπορεί να επιδεινώνουν ή να αυξάνουν την προδιάθεση για μια πιο σοβαρή νόσο. Και, επίσης, ακούστηκε τις τελευταίες δυο μέρες, μια συσχέτιση με τα φάρμακα για την πίεση, την αυξημένη πίεση. Και εδώ πρέπει να πούμε ότι κάποια από τα πολύ κοινά φάρμακα για την πίεση, τα οποία οι ασθενείς τα ξέρουν και τα παίρνουν σε συνεννόηση με τους καρδιολόγους τους, δεν φαίνεται να επηρεάζουν την πιθανότητα νόσησης και ίσως μάλιστα να δρουν και προστατευτικά. Το κοινό να εμπιστεύεται τις επιστημονικές πληροφορίες. Να μη σπεύδει να διακόψει αγωγή που παίρνει ήδη για χρόνιο νόσημα, η οποία μπορεί να επηρεάσει αρνητικά την υγεία του. Σας ευχαριστώ. ΔΗΜΟΣΙΟΓΡΑΦΟΣ: Κύριε καθηγητά, το γεγονός ότι έχετε καινούργια κρούσματα τα οποία ουσιαστικά δεν είχαν δηλωθεί και ενδεχομένως κάποια μπορεί να προέρχονται και από ιδιωτικά εργαστήρια, αν κατάλαβα καλά… Σ. ΤΣΙΟΔΡΑΣ: Κοιτάξτε, τα περισσότερα είναι από δημόσια. Υπάρχουν όμως και από ιδιωτικά εργαστήρια, από τα οποία συλλέγουμε την πληροφορία όλο και περισσότερο. ΔΗΜΟΣΙΟΓΡΑΦΟΣ: Ξαφνικά μπήκαν πολλά κρούσματα μέσα στη δεξαμενή, να το πω πολύ απλά για να γίνει κατανοητό. Μέσα σε μία ημέρα αυξήθηκαν, διπλασιάστηκαν οι άνθρωποι που μπήκαν ουσιαστικά στη ΜΕΘ, έχουμε από 8 από 5 νομίζω που είχαμε. Και σχεδόν, δεν ξέρω με τους θανάτους αν θεωρείτε ότι είναι ομαλή αυτή η εξέλιξη, αυτό που συμβαίνει. Θέλω ένα σχόλιο πάνω στη στατιστική αυτή. Σ. ΤΣΙΟΔΡΑΣ: Ναι, νομίζω είναι αναμενόμενη. Μιλάμε για μια στατιστική η οποία αφορά στα 100 κρούσματα τα 85 να είναι ελαφρά, τα 15 να νοσούν βαριά και από αυτά τα 5 να νοσούν πολύ άσχημα ή να καταλήγουν, έτσι; Μιλάμε για μια στατιστική όπου το 15% νοσηλεύεται με σοβαρή πνευμονία. Γενικότερη στατιστική, έτσι; Βλέπουμε λοιπόν ότι όσο περισσότερο προχωράει η επιδημία στη χώρα μας, θα βλέπουμε παρόμοια ποσοστά και σε εμάς. Μέχρι τώρα βλέπετε με τα 4 από τα 330 να έχουν καταλήξει, είμαστε σε ένα ποσοστό λίγο παρακάτω από τα διεθνή δεδομένα του 1,5%, 2%, 3% στους θανάτους. Είμαστε γύρω στο 1,2%. Δεν σημαίνει τίποτα, οι άνθρωποι είχαν υποκείμενα νοσήματα, εξετέθησαν στον ιό, κάποιοι από αυτούς είχαν στενή επαφή, κάποιοι από αυτούς αφορούσαν το γκρουπ των Αγίων Τόπων. Θα πρέπει να περιμένουμε περισσότερο, ώστε να συμβαδίσουν τα δεδομένα με αυτό που παρατηρείται σε παγκόσμιο επίπεδο. Δεν με ανησυχεί, δεν έχουμε ξεφύγει από τη νόρμα που υπάρχει σε αυτό τον ιό, ούτε αυτή τη στιγμή μπορούμε να πούμε με σιγουριά ότι έχουμε κάποια τεράστια αύξηση των κρουσμάτων. Θεωρώ ότι οι επόμενες μέρες και σίγουρα οι επόμενες δυο εβδομάδες θα μας δώσουν μια καλύτερη εικόνα για την πορεία της επιδημίας στη χώρα μας. ΔΗΜΟΣΙΟΓΡΑΦΟΣ: Κύριε καθηγητά λέτε και επαναλαμβάνουν και οι φορείς, οι κρατικοί οι υπόλοιποι και η πολιτική ηγεσία, να μένει ο κόσμος στο σπίτι του αν έχει ελαφρά συμπτώματα. Θέλω να σας ρωτήσω το εξής. Υπάρχει περίπτωση κάποια περιστατικά που εμφανίζουν, έχουν μία ελαφριά εικόνα, να νοσήσουν ξαφνικά και βαριά και να είναι λίγο καθυστερημένη η εισαγωγή του στο νοσοκομεία; Ποια είναι η εμπειρία μας η μέχρι στιγμής και ένα υποερώτημα στο ίδιο ερώτημα. Υπάρχει μία υγειονομική τρύπα εδώ πέρα, δηλαδή ως προς την αντιμετώπιση των ασθενών που μπορεί να έχουν άλλου είδους νοσήματα; Παράδειγμα, μια μηνιγγίτιδα σε κάποιο παιδί που εμφανίζει πολύ υψηλό πυρετό. Πώς θα καλυφθεί αυτό το κενό; Σ. ΤΣΙΟΔΡΑΣ: Είναι πάρα πολύ σημαντικό αυτό που λέτε, γιατί δεν είναι μόνο ο νέος ιός, ο οποίος προκαλεί τα αναπνευστικά προβλήματα ή την ηπιότατη ίωση στο 85% των περιπτώσεων. Μπορεί να είναι κάποια άλλη κατάσταση. Για αυτό χρειάζεται επιφυλακή. Επαγρύπνηση για αυτό που ονομάζουμε σοβαρά συμπτώματα. Μια δύσπνοια, ένας έντονος πόνος στο στήθος, κάποια άλλη ένδειξη ότι κάτι άλλο μπορεί να συμβαίνει, ένας πολύ υψηλός πυρετός που δεν υποχωρεί, μια κυάνωση, δηλαδή τα χείλια να έχουν το μπλε χρώμα, ένας αποπροσανατολισμός, μια ληθαργικότητα, που μπορεί να σημαίνει, όπως είπατε, τη μηνιγγίτιδα. Άρα για αυτό χρειάζεται επικοινωνία με το γιατρό για τις ευπαθείς ομάδες, το τονίζω. Εκεί είναι το σημαντικότερο. Οι υπόλοιποι θα το περάσουμε ελαφρά και θα πρέπει να έχουμε επαγρύπνηση, όπως κάνουμε και σε κάθε άλλη περίπτωση, για συμπτώματα που ενδεχομένως είναι πιο σοβαρά και χρειάζονται επικοινωνία με το γιατρό. Δεν χρειάζεται πανικός, χρειάζεται ψυχραιμία. Οι περισσότεροι ξέρουμε τι πάει να πει μια απλή ίωση και το έχουμε περάσει τουλάχιστον 3 με 4 φορές το χρόνο τα τελευταία 10 χρόνια. Τόσο περίπου υπολογίζεται ότι είναι ο μέσος αριθμός ιώσεων που περνάει ένας ενήλικας. Τα παιδάκια περνούν περισσότερες. ΔΗΜΟΣΙΟΓΡΑΦΟΣ: Όταν τα κρούσματα χωρίς γνωστό τρόπο μετάδοσης ήταν 10 μας είχατε πει ότι ενδεχομένως αντιστοιχούν σε εκατοντάδες άλλα. Σήμερα είναι 44, υπάρχει μια συσχέτιση για το πόσο περίπου, σε πόσα περίπου μπορούν να αντιστοιχούν; Σ. ΤΣΙΟΔΡΑΣ: Δεν μπορούμε να πούμε με σαφήνεια ότι τα 10 αντιστοιχούν σε εκατοντάδες και τα 44 σε χιλιάδες. Δεν μπορούμε να το πούμε με τίποτε αυτό. Αυτό που μπορούμε να πούμε είναι ότι κάθε ένα από αυτά τα κρούσματα, κάθε πέντε μέρες δίνει δυο άλλα, τα δυο άλλα δίνουν τέσσερα άλλα και ούτω καθεξής. Θέλει προσοχή. Είναι εκθετική η αύξηση του ιού και για αυτό όσο περισσότερα μέτρα πάρουμε όλοι μας, με υψηλό αίσθημα ατομικής ευθύνης, τόσο λιγότερη θα είναι η διασπορά στην κοινότητα. Το τονίζω. Από τα μέτρα που έχουμε πάρει, δεν θα δούμε αποτέλεσμα τώρα. Θα δούμε αποτέλεσμα μετά από δυο, τρεις, τέσσερεις εβδομάδες. Και εκεί θα φανεί αν η καμπύλη κορυφώνεται και ακολουθεί εκθετική αύξηση, όπως ακολουθεί αυτή τη στιγμή για όλο τον κόσμο. Αν δει κανείς την καμπύλη, έχει εκθετική αύξηση συνολικά στην παγκόσμια επιδημία, και θα δούμε αν στην πατρίδα μας θα είναι χαμηλότερη όπως στην Ιαπωνία ή κάποιες άλλες χώρες. ΔΗΜΟΣΙΟΓΡΑΦΟΣ: Κύριε Τσιόδρα, θα ήθελα να σας ρωτήσω τα ποιοτικά χαρακτηριστικά των ατόμων που νοσούν βαριά από κορονοϊό στη χώρα μας. Μας είχατε πει ότι ήταν 8 άτομα που είναι στη ΜΕΘ. Και επίσης λίγο να μας διευκρινίσετε αυτό που είπατε για τα φάρμακα, καθώς συνομιλώ τώρα με συναδέλφους μου στο κανάλι και μου ζητούν να τα πούμε λίγο πιο απλά, για να καταλάβει και ο κόσμος. Σ. ΤΣΙΟΔΡΑΣ: Δεν θέλω να πω εμπορικά ονόματα. Είναι πολύ γνωστή στρατηγική να χρησιμοποιούν κάποιοι στα παιδάκια τους που έχουν πυρετό, εναλλάξ παρακεταμόλη και αντιφλεγμονώδη. Μετά τη χθεσινή ανακοίνωση, υπήρξε μια επιστημονική αναταραχή. Δεν έχουμε δει επιστημονικά δεδομένα, ότι το να χρησιμοποιεί κάνεις αντιφλεγμονώδη, που χρησιμοποιούνται πάρα πολύ συχνά από το γενικό πληθυσμό, προκαλεί επιδείνωση ή μια χειρότερη πορεία της νόσου. Θα χρειάζεται λοιπόν προσοχή και αυτοσυγκράτηση. Μπορεί να χρησιμοποιούν παρακεταμόλη και να περιμένουν τα νέα δεδομένα για τα μη στεροειδή αντιφλεγμονώδη. Όσον αφορά τα ποιοτικά χαρακτηριστικά, να σας πω ότι οι διασωληνωμένοι είναι όλοι άντρες. Επίσης, ο μέσος όρος ηλικίας των διασωληνωμένων είναι τα 67 έτη. Από το σύνολο των νοσηλευομένων στη χώρα μας, το 57% είναι άνδρες, πάλι υπερισχύουν οι άνδρες, και η μέση ηλικία είναι τα 64 έτη. Και βέβαια από τους διασωληνωμένους, οι περισσότεροι έχουν σοβαρά προβλήματα υγείας. Άρα, είναι σημαντικό ότι βλέπουμε αυτή την εικόνα ενός ιού, ο οποίος συμπεριφέρεται κατά κόρον και αφορά άτομα με σοβαρά προβλήματα υγείας και κυρίως ηλικιωμένους. Για αυτό η προσοχή μας εκεί πρέπει να εστιαστεί. Και εμείς οι νεότεροι και εσείς οι ακόμα πιο νεότεροι, να σκεφθούμε την ευθύνη που έχουμε απέναντι σε αυτούς τους ανθρώπους. ΔΗΜΟΣΙΟΓΡΑΦΟΣ: Αναφέρατε κύριε Καθηγητά, πόσο σημαντικό είναι τα μέτρα αποστασιοποίησης να εφαρμοστούν. Και τόσο εσείς, όσο και η Κυβέρνηση, κατόπιν δικών σας εισηγήσεων, όταν βλέπατε ότι σε σημεία που υπάρχει συγχρωτισμός, προτείνατε να υπάρξει απαγόρευση και εφαρμόστηκε. Σήμερα είδαμε, παρά τις συστάσεις και του ίδιου του Πρωθυπουργού, συγχρωτισμό στις εκκλησίες. Αύριο συνέρχεται η Ιερά Σύνοδος. Ποιο είναι το μήνυμά σας τόσο στους πιστούς, όσο και στους ιεράρχες; Ευχαριστώ. Σ. ΤΣΙΟΔΡΑΣ: Το μήνυμά μας είναι σαφές. Θέλουμε να αποφύγουμε τις συναθροίσεις όσο το δυνατόν περισσότερο. Ιδιαίτερα των ευπαθών ομάδων, που γνωρίζουμε όλοι ότι προσέρχονται στις εκκλησίες. Για αυτό θα συνεδριάσει αύριο η Διαρκής Ιερά Σύνοδος και ελπίζουμε να πάρει τις σωστές αποφάσεις. . Διαβάστε επίσης Δήλωση Υπουργού Υγείας Βασίλη Κικίλια μετά την επίσκεψή του στο ΠΓΝ Πατρών Ενημέρωση διαπιστευμένων συντακτών Υγείας από τον εκπρόσωπο του Υπουργείου Υγείας για το νέο κορονοϊό Καθηγητή Σωτήρη Τσιόδρα (14/3/2020) Ανακοίνωση για τις προσλήψεις επικουρικών ιατρών στα Νοσοκομεία και Κέντρα Υγείας όλης της χώρας Αναστολή λειτουργίας μετά από εισήγηση της Επιτροπής Εμπειρογνωμόνων του Υπουργείου Υγείας Δήλωση εκπροσώπου του Υπουργείου Υγείας για τον νέο κορονοϊό Καθηγητή Σωτήρη Τσιόδρα (13/3/2020) Δήλωση Υπουργού Υγείας Βασίλη Κικίλια (13/03/2020)

article_url: http://archive.vn/GSAwO#selection-1503.0-1519.239