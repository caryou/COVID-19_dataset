ΔΙΕΘΝΗ Ανατροπή: Από εργαστήριο και όχι από την αγορά της Γουχάν ξεκίνησε ο κοροναϊός Κυρ, 16/02/2020 - 11:13 ΜΟΙΡΑΣΟΥ ΤΟ 1149 Μία νέα θεωρία για την προέλευση του κοροναϊού παρουσιάζει το πανεπιστήμιο της Γκανζού στην Κίνα, σύμφωνα με την οποία η πανδημία ξεκίνησε από ένα εργαστήριο της Γουχάν, 280 μέτρα από την κεντρική αγορά της πόλης. Στη μελέτη των διδακτορικών φοιτητών, Botao Xiao και Lei Xiao αναφέρεται ότι στο εργαστήριο βρίσκονταν ζώα για ερευνητικούς σκοπούς, μεταξύ των οποίων 605 νυχτερίδες που αιχμαλωτίστηκαν στην επαρχία Χουμπέι. Σύμφωνα με τη μελέτη, ο ερευνητής JH Tian δέχτηκε επίθεση από νυχτερίδες μέσα στο εργαστήριο και ήρθε σε επαφή με το αίμα των ζώων. Όπως αναφέρεται στη μελέτη, ο ερευνητής μπήκε σε καραντίνα για 28 μέρες. Στο εργαστήριο από το οποίο ενδέχεται να ξεκίνησε η εξάπλωση του κοροναϊού, γίνονται μελέτες για τις επιδημίες ενώ οι εγκαταστάσεις του βρίσκονται 280 μέτρα μακριά από την αγορά τροφίμων της Γουχάν. Ακόμα ένα εργαστήριο βρίσκεται 12 χιλιόμετρα μακριά από την κεντρική αγορά της Γουχάν και είναι αυτό που το 2003 ανακάλυψε ότι οι νυχτερίδες είναι φορείς του κοροναϊού SARS. Η θεωρία πως ο κοροναϊός είχε ξεκινήσει από εργαστήριο παρουσιάστηκε και στα τέλη Ιανουαρίου. Σύμφωνα με αυτή, η επιδημία ενδέχεται τελικά να ξεκίνησε 30 χιλιόμετρα μακριά από το κέντρο της Γουχάν, σε ένα από τα πιο προηγμένα βιολογικά εργαστήρια της Κίνας. Σύμφωνα με δημοσίευμα της Washington Times που επικαλείται δηλώσεις του Ντάνι Σόχαν, ενός πρώην αξιωματικού της ισραηλινής υπηρεσίας πληροφοριών ειδικός στον βιολογικό και χημικό πόλεμο, ισχυρίζεται ότι το Ινστιτούτο ιολογίας στη Γουχάν είναι μέρος ενός μυστικού προγράμματος βιολογικών όπλων. Χωρίς να έχει στοιχεία που να επιβεβαιώνουν τη θεωρία του, ο Σόχαν ισχυρίζεται ότι «ορισμένα εργαστήρια στο Ινστιτούτο έχουν εμπλακεί πιθανώς όσον αφορά την έρευνα και την ανάπτυξη στα κινεζικά βιολογικά όπλα». Η θεωρία αυτή έχει λάβει μεγάλες διαστάσεις στην Κίνα τις τελευταίες ώρες. Η επικρατέστερη θεωρία ως τώρα είναι ότι ο κοροναϊός που έχει σημάνει παγκόσμιο συναγερμό ξεκίνησε από υπαίθρια αγορά τροφίμων στη Γουάν, όπου πωλούνταν μαζί κρέατα και ζωντανά. Κοροναϊός Γουχάν Εργαστήριο Κίνα .

article_url: http://archive.ph/wip/KJyXw