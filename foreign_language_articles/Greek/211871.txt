Κικίλιας σε ΣΚΑΪ: Με ιεράρχηση το εμβόλιο κορωνοϊού, δεν θα είναι υποχρεωτικό Ο υπουργός Υγείας είπε ότι είναι δύσκολο ένα νέο οριζόντιο lockdown αλλά θα ληφθούν μέτρα για την προστασία των ευπαθών ομάδων. Τι είπε για το ενδεχόμενο κυκλοφορίας με SMS για άτομα άνω των 65 και για τη χρήση μάσκας σε εργασιακούς χώρους που δεν αερίζονται επαρκώς. ΚΑΤΗΓΟΡΙΑ: Υγεια Δημοσιευση: 25/07/2020 - 11:46 28 σχόλια Με ιεράρχηση θα γίνονται οι εμβολιασμοί για τον νέο κορωνοϊό όταν θα είναι έτοιμο το εμβόλιο, όπως εξήγησε ο υπουργός Υγείας, Βασίλης Κικίλιας, μιλώντας στην τηλεόραση του ΣΚΑΪ και τους Δημήτρη Καμπουράκη, Γιώργο Ευγενίδη και Μάιρα Μπάρμπα. Ο κ. Κικίλιας, είπε ότι από κοινού η ευρωπαϊκή οικογένεια προχωρά σε συνεργασίες με εταιρίες και πανεπιστήμια και προφανώς θα υπάρχει ιεράρχηση για εκείνους που πρέπει να προστατευτούν. «Ποιοι είναι αυτοί; Είναι οι μεγάλοι σε ηλικία συμπολίτες μας και οι υπέργηροι, οι ευπαθείς ομάδες, αυτοί που πληρούν τις προϋποθέσεις πρώτα απ όλα για να εμβολιαστούνε», είπε ο υπουργός Υγείας. Εξήγησε ότι δεν τίθεται θέμα επάρκειας των εμβολίων ούτε υπάρχει υποχρεωτικότητα, αλλά ισχυρή σύσταση εμβολιασμού. Επιπλέον τόνισε ότι εκτός από το εμβόλιο η πολιτεία θα λάβει και άλλα μέτρα για την προστασία των ευπαθών ομάδων σε περίπτωση δεύτερου κύματος της πανδημίας. Στα ερωτήματα αν υπάρχει πιθανότητα περιορισμού της κυκλοφορίας για άτομα άνω των 65 ή να γίνει υποχρεωτική μάσκα σε εργασιακούς χώρους που δεν αερίζονται επαρκώς, είπε ότι θα γίνει ό,τι χρειαστεί για να προστατευτούν αυτοί που κινδυνεύουν. «Εμείς θα μελετήσουμε πως θα μπορέσουμε να προστατεύσουμε τις ευπαθείς ομάδες. Αν πρέπει λοιπόν οι άνω των 65 -λέτε εσείς, να στέλνουν sms όπως στέλναμε πέρσι όλοι ή να συμπληρώνουν χαρτί, ναι θα το κάνουμε. Αν θα πρέπει να δώσουμε άδεια γι αυτούς οι οποίοι έχουν υποκείμενα νοσήματα και δουλεύουν στον ιδιωτικό ή δημόσιο τομέα, ναι θα το κάνουμε. Θα προστατεύουμε αυτούς που κινδυνεύουν», τόνισε. Για την Αγία Σοφία και τα ελληνοτουρκικά «Η Αγία Σοφία είναι η εμβληματικότερη εκκλησία της Ορθοδοξίας και ταυτόχρονα ένα παγκόσμιο μνημείο. Πάνω απ’ όλα όμως για εμάς είναι ένα εθνικό σύμβολο. Για αυτό μας στεναχωρεί, μας πονάει αυτό το οποίο έχει συμβεί», τόνισε ο υπουργός Υγείας. Σχολιάζοντας την τουρκική προκλητικότητα, σημείωσε πως η ισχύς της Ελλάδας είναι μεν αποτρεπτική αλλά όποιος προσπαθήσει να την δοκιμάσει θα υποστεί τεράστιο κόστος. «Ακούω με πολύ μεγάλη προσοχή τους εκάστοτε υπερασπιστές και αυτούς οι οποίοι στηρίζουν την προσπάθειά μας να περιχαρακώσουμε τα εθνικά μας δίκαια, είτε είναι οι Ευρωπαίοι εταίροι μας, είτε είναι οι Αμερικάνοι σύμμαχοί μας, είτε είναι το Ισραήλ. Θα ήθελα όμως να στείλω ένα ξεκάθαρο μήνυμα: ότι είμαστε αποφασισμένοι. Η ισχύς μας είναι αποτρεπτική, αλλά όποιος δοκιμάσει θα υποστεί τεράστιο κόστος. Ο Πρωθυπουργός της χώρας, ο Κυριάκος Μητσοτάκης, έχει υπάρξει ξεκάθαρος. Και επειδή οι πολιτικές πράξεις μετράνε περισσότερο από τα λόγια, θέλω να θυμίσω στους Έλληνες ότι όπως ήμασταν αποτελεσματικοί στον Έβρο και όπως ήμασταν αποτελεσματικοί στην κρίση του κορονοϊού, έτσι θα είμαστε αποτελεσματικοί και σε όλες τις προκλήσεις οι οποίες μπορεί να προκύψουν» ανέφερε ο κ. Κικίλιας. Πηγή: skai.gr ΣΧΕΤΙΚΑ ΑΡΘΡΑ Πανδημία| Σύψας στον ΣΚΑΪ: Του χρόνου το καλοκαίρι το εμβόλιο του κορωνοϊού στην Ελλάδα DW| Κορωνοϊός: Δεν θα υπάρξει ένα εμβόλιο για όλους Tags Κικιλιας κορωνοϊος Εμβολιο Σχόλια Παρακαλείστε να είστε κόσμιοι και να σέβεστε τους συνομιλητές σας.

article_url: http://archive.vn/fScBm