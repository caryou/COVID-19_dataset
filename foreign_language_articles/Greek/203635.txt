Πρώτη στην Ευρώπη η Ελλάδα σε αριθμό τεστ ανά θετικό κρούσμα του κορωνοϊού 11|05|2020 Share  Facebook  Twitter WhatsApp  Google  Pinterest  LinkedIn  Email Μελέτη σχετικά με τα διαγνωστικά τεστ ανάμεσα στις χώρες της Ευρώπης, φέρνει την Ελλάδα στην πρώτη θέση σε αριθμό τεστ, ανά επιβεβαιωμένο κρούσμα του ιού. Τη μελέτη ανακοίνωσε ο υφυπουργός Υγείας, Βασίλης Κοντοζαμάνης, ο οποίος επεσήμανε οτι η μέχρι σήμερα στρατηγική της χώρας στον τομέα της διάγνωσης ήταν επιτυχημένη: “Η χώρα έχει ακολουθήσει μέχρι σήμερα μια επιτυχημένη στρατηγική σε ό,τι αφορά τον αριθμό των τεστ που έχουν διεξαχθεί και διεξάγονται”, δήλωσε ο υφυπουργός Υγείας. Δείτε το σχετικό διάγραμμα: Στην επιστημονική δημοσίευση που είδε το φως της δημοσιότητας, υπήρξε αναφορά στον δείκτη “διενέργεια αριθμού τεστ ανά θετικό κρούσμα”, με την Ελλάδα να βρίσκεται στην πρώτη θέση ανάμεσα σε πολλές ευρωπαϊκές χώρες, στις οποίες είχαν εντοπιστεί χιλιάδες κρούσματα, όπως η Γερμανία, η Ιταλία και η Μεγάλη Βρετανία και οι ΗΠΑ. Σχολιάζοντας τα αποτελέσματα της μελέτης, ο υφυπουργός κ. Κοντοζαμάνης, δήλωσε ότι τα νούμερα επιβεβαιώνουν τη στρατηγική της χώρας, ως προς τη διενέργεια των τεστ: “Έχουμε πει ότι όπου χρειαστεί θα γίνεται τεστ. Ήδη οι Κινητές Ομάδες Υγείας του ΕΟΔΥ έχουν ξεκινήσει στοχευμένες εξορμήσεις σε όλη την επικράτεια και με προτεραιότητα σε ευπαθείς ομάδες του πληθυσμού και σε κλειστές δομές, όπου υπάρχουν τέτοιες ευπαθείς ομάδες και, βεβαίως, ανάλογα με τις οδηγίες της Επιτροπής των ειδικών, θα είμαστε σε θέση να διεξάγουμε ακόμα μεγαλύτερο αριθμό τεστ στις ομάδες εκείνες στις οποίες θα κριθεί, θα απαιτηθεί να κάνουμε τεστ”, επισήμανε ο υφυπουργός Υγείας. Η διενέργεια τεστ -και μάλιστα στον ασυμπτωματικό πληθυσμό- αναμένεται να επεκταθεί καθώς στο Εθνικό Σύστημα Υγείας εντάχθηκαν δύο νέα υπερσύγχρονα μηχανήματα, τα οποία δωρήθηκαν από τα Ελληνικά Πετρέλαια, στα νοσοκομεία αναφοράς “Αττικόν” και “ΑΧΕΠΑ”. Αξίζει να σημεωθεί, ότι η Ελλάδα επιμένει στη διενέργεια των μοριακών (και πιο αξιόπιστων) τεστ για διαγνωστικούς λόγους, ενώ για τις ανάγκες της επιδημιολογικής καταγραφής οι υγειονομικές αρχές θα αξιοποιήσουν τα τεστ αντισωμάτων, το αμέσως επόμενο διάστημα. In this article Επικαιρότητα διαγνωστικά τεστ ΜΟΡΙΑΚΑ ΤΕΣΤ πληθυσμός τεστ

article_url: http://archive.vn/wip/Zrtym