Analize Kako se (ne) leči korona virus? Tim Istinomera 6. 3. 2020. Brže od korona virusa šire se, čini se, lažne vesti i informacije o ovoj bolesti. U moru dezinformacija vode one koje nam preporučuju kako da sprečimo zarazu ili da se izlečimo od virusa. Konzumiranje izbeljivača, velike količine vitamina C i prirodni enzim za pranje ruku samo su neki od “recepata”, koji su se ispostavili kao netačni i neutemeljeni zahvaljujući fektčekerima širom sveta koji u zajedničkoj akciji proveravaju lažne vesti o korona virusu. Usred zdravstvene krize, kao što je ova prouzrokovana korona virusom (COVID-19), zaštićeniji su oni koji imaju tačne informacije o tome kako da izbegnu zarazu ili kako da se pobrinu za sebe nakon eventualne zaraze. Ipak, u svetu lažnih vesti, sve je teže biti dobro informisan. Globalna mreža fektčekera (IFCN) napravila je savez za borbu protiv lažnih vesti u vezi sa ovim virusom i do sada je objavljeno ukupno 398 provera. Na listi se nalaze desetine informacija o načinima za prevenciju ili izlečenje od korona virusa, za koje je ustanovljeno da su netačne i neutemeljene. Rizik koji nose ovi sadržaji je zabrinjavajući. Nakon detaljne analize članaka koje su objavili fektčekeri od 24. januara, kada je započela saradnja, postaje jasno da su netačne činjenice o izlečenju i merama prevencije i dalje popularne na internetu. Planeta inficirana lažima o korona virusu Na primer, Politifact je 28. januara objavio da ispijanje hlor dioksida (ili izbeljivača) neće izlečiti korona virus, što je suprotno od onoga što se pisalo po Tviteru. U stvarnosti, ovo je veoma opasno jer može da dovede i do posledica opasnih po život. Nakon što je predlog da oboleli od korona virusa treba da pije izbeljivač i nakon dve nedelje deljen na društvenim mrežama u Sjedinjenim Američkim Državama, Factcheck.org tim je objavio detaljan članak u kom je objašnjeno da gutanje ove tečnosti može da izazove mučninu, povraćanje, dijareju i jaku dehidraciju. Istog dana, međutim, The Daily Beast objavio je članak o tome da su istu neistinu proširili i influenseri na Jutjubu. Može li biti opasnije? Vitamin C, takođe, ne može da pomogne u sprečavanju zaraze novim korona virusom. BoomLive iz Indije upozorio je druge fektčekere da je ova neistina bila proširena i putem Fejsbuka. Foto: Pixabay Nedugo zatim, ista laž stigla je iz Brazila. Zahvaljujući popularnom lancu poruka na WhatsApp-u, Aos Fatos izvestio je da je Svetska zdravstvena organizacija objavila na njihovom sajtu da uzimanje vitamina C nije način da se spreči zaraza od korona virusa. To je zapravo opasno, isto koliko i pušenje ili uzimanje antibiotika bez recepta. U Italiji i Tajvanu, vesti o sredstvima za pranje ruku postale su viralne. Pagella Politica je čak kontaktirala i proizvođača sapuna za ruke i napisala članak u kom objašnjava da ovi proizvodi, koji su napravljeni 2010. godine, nemaju efekta u borbi protiv ovog tipa virusa koji se pojavio u decembru. Tajvanski Fektčeking centar svrstao je u netačno i objavu u kojoj se ljudima prodaje proizvod sa “prirodnim enzimom” za pranje ruku, noseva i biljaka. Prodat je kao način da se izbegne smrtonosni virus. “Vesti” o mogućim lekovima za korona virus su takođe zastrašujuće, a neverovatno je koliko brzo one postanu popularne. Korona virus slabiji od sezonskog gripa Da budemo jasni, Rumunija nije razvila vakcinu koja je sposobna da ubije korona virus kod belaca. Lead Stories je ovo već raskrinkao. Takođe, laž je i da je JKUAT Univerzitet u Keniji uspeo da stvori vakcinu za pravi korona virus. To je potvrdila PesaCheck. Objave u kojima se preporučuju supa od belog luka, svež beli luk i proključala voda sa lukom kao lek protiv nove bolesti su apsolutno netačne. Zastrašujuće je videti kako se te informacije šire celim svetom. JTBC NEWS u Koreji došli su do ove neistine 30 januara. Dubawa je primila istu vest u Gani već 7. februara. Tri dana kasnije, portal Vichvasnews objavio je članak, ocenjujući ovu informaciju kao laž i u Indiji. Od tada, pojavila se i u mnogo drugih država. Prema Svetskoj zdravstvenoj organizaciji: “Beli luk je zdrav i antimikrobni proizvod. Ipak, ne postoje dokazi da će konzumiranje istog nekoga zaštiti od novog korona virusa.” Takođe, ne postoje ni naučni dokazi o tome da upotreba kanabisa ili kravljeg urina sprečava korona virus. The Quint i Newsscher napisali su dobru priču, u kojoj su jasno objasnili i zbog čega. UV zračenje i visoke temperature ne ubijaju virus Vest koju su preneli domaći portali, o tome da UV zračenje ubija korona virus je isto – lažna, piše Raskrikavanje. Prema dosadašnjim dokazima, kako je objavila Svetska zdravstvena organizacija, novi koronavirus COVID-19 može se preneti u svim područjima, uključujući i ona sa toplim i vlažnim vremenom. Prema podacima kineskog Centra za kontrolu bolesti, virus jeste osetljiv na UV zračenje i toplotu, ali treba mu da čak pola sata bude izložen temperaturi od 56 stepeni da bi bio uništen. Nije tačno da su žene otpornije Informacija koja se proširila društvenim mrežama, o tome da novi virus ne napada žene i decu – lažna. Prema statistikima iz Kine koja i dalje ima najveći broj zaraženih ljudi novim koronavirusom, razlika između zaraženih muškaraca i žena nije velika. Naime, prema podacima od 20. februara kada je u Kini bilo oko 56 hiljada zaraženih – 51,1 odsto slučajeva su bili muškarci, dok su ostatak bili ženski pacijenti (48,9), piše na sajtu ovog portala. Portalu se, kako navode, javilo i nekoliko roditelja sa informacijom da su im u školskim vajber grupama zvaničnici škole slali cirkularne poruke o tome da je novi koronavirus neotporan na temperaturu veću od 23 stepena, da ne treba piti hladne napitke, kao i da topli napici ubijaju virus. Međutim, reč je o dezinformacijama koje je Svetska zdravstvena organizacija opovrgla u više navrata. Navodni saveti „mikrobiologa iz Vuhana“ o korona virusu, raširili su se internetom i domaćim i regionalnim portalima, iako je autentičnost autora do danas ostala upitna. “Popijte malo vode svakih 15 minuta. Zašto? Čak i ako virus uđe u usta … pitka voda ili druga tečnost će ga preneti kroz jednjak do stomaka. Tamo će stomačne kiseline ubiti virus. Ako ne pijete dovoljno vode redovno, virus može ući u dušnik i ući u pluća”, navodi se u problematičnoj objavi. Međutim, Hrvatski fektčekerski portal Faktograf objavio je da profesorica Trudie Lang sa Univerziteta u Oksfordu kaže da ne postoji “biološki mehanizam” koji bi podržao ideju da respiratorni virus jednostavno možete “oprati u stomaku i ubiti”. “Infekcija poput korona virusa ulazi u tijelo putem dišnih puteva dok osoba udiše. Virus može ući i na usta, ali čak i neprestana konzumacija vode ne može vas spasiti od zaraze”, piše Faktograf. *Istinomer je deo CoronaVirusFacts alijanse koju čini više od 100 fektčeking medija koji se bore protiv dezinformacija u vezi sa pandemijom COVID-19. Više o radu alijanse pročitajte ovde. Naslovna fotografija: Pixabay fact checking IFCN korona virus lažne vesti Politifact vakcine

article_url: https://www.istinomer.rs/analize/kako-se-ne-leci-korona-virus/