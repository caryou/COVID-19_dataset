Hronični bolesnici prvi na udaru koronavirusa Lekari u domovima zdravlja, kod kojih na pregled dođu pacijenti s povišenom temperaturom i otežano dišu, trebalo bi najpre da utvrde da li su te osobe putovale u područja gde ima ove bolesti Autor: Danijela Davidov-Kesarpetak, 24.01.2020. u 22:55 Термовизијске камере откривају особе које имају повишену температуру (Фото EPA-EFE/Changi airport) Od koronavirusa najviše obolevaju muškarci, stariji od 40 godina, hronični bolesnici, oboleli od dijabetesa i kardiovaskularnih bolesti, potvrđeno je najnovijim saznanjima o ovoj bolesti. Do sada je virus odneo 17 života, a zabeležen je kod 571 osobe, uglavnom u Kini. Rizik od unošenja ovog virusa u Srbiju, po mišljenju Marjana Ivanuše, direktora kancelarije Svetske zdravstvene organizacije za Srbiju, nizak je ili možda srednji. On objašnjava da virus uglavnom izaziva blagu prehladu, ali da se kod pojedinaca razvija ozbiljna virusna upala pluća koja može dovesti do otkazivanja pluća i ostalih organa, čak i smrti. – Virus verovatno potiče od životinja, a prenos bolesti se najefikasnije sprečava termičkom obradom mesa i ličnom higijenom, posebno redovnim pranjem ruku – rekao je Ivanuša, uz upozorenje da će zbog kineske nove godine mnogi putovati u ovu zemlju. Zdravstvene vlasti u Srbiji tvrde da je naš medicinski sistem spreman da se izbori s eventualnom pojavom virusa, da su nabavljeni reagensi za detekciju njegovog prisustva i da su lekari obučeni za zbrinjavanje pacijenata sa simptomima ove bolesti. Profesor dr Goran Stevanović, direktor Klinike za infektivne i tropske bolesti Kliničkog centra Srbije, kaže za „Politiku” da ne postoji specifičan antivirusni lek koji bi mogao da se primeni u slučaju pojave koronavirusa. – Ali imamo opremu, respiratore i dobro smo obučeni za pružanje veštačke ventilacije, što smo već radili s pacijentima koji su imali komplikacije zbog malih boginja ili gripa. Klinika će postupati kao i u svim prethodnim situacijama u vezi s takvim virusom. Ljudi treba da poslušaju preporuku SZO i da se uzdrže od putovanja u područja gde se virus pojavio – kaže dr Stevanović. Na pitanje da li vakcina protiv gripa može da zaštiti i od koronavirusa, dr Stevanović odgovara da ne može jer svaka vakcina štiti samo od one bolesti zbog koje je napravljena. Da li će se uskoro pojaviti vakcina protiv koronavirusa zavisi od širenja bolesti i – posledica. – Ako se virus češće bude pojavljivao i ako bude imao veći značaj da se pokrene farmaceutska industrija i sintetiše vakcinu, to će se vrlo verovatno desiti. Ipak, trebalo bi znati da je to postupak koji traje duže vreme. Najbitnije je da lekari u domovima zdravlja, kod kojih dođu pacijenti s povišenom temperaturom i otežano dišu, utvrde da li su prethodno putovali i ako jesu gde. Ukoliko je osoba bila u području gde vlada virus, onda takav pacijent zahteva pregled infektologa. On će u dogovoru s epidemiologom da proceni eventualne rizike i dalju dijagnostiku. Naime, iste simptome može da ima osoba s gripom iz Beograda ili Kruševca, ali da nije putovala u rizično područje – ističe dr Stevanović. Epidemiolog profesor dr Radmilo Petrović objašnjava da je koronavirus odavno poznat u svetskoj virusologiji. Najčešće izaziva simptome obolevanja gornjeg respiratornog trakta, ali može da zahvati i pluća i da izazove atipične pneumonije. – Koliko sam upoznat, stručnjaci još nisu utvrdili tačan izvor zaraze i puteve prenošenja. Ali pretpostavlja se da bi to mogla da bude jedna vrsta divlje mačke, takozvana cibetka. Ona predstavlja specijalitet u kineskoj kuhinji jer ima ukusno meso – kaže dr Petrović i podseća da virusi u poslednjih 70 godina predstavljaju mnogo veću opasnost za čoveka od bakterija, jer su skloni mutacijama. Ovaj stručnjak, inače epidemiolog, virusolog i vakcinolog radni vek je proveo u Institutu Torlak, na osnovu bogatog iskustva kaže da ne isljučuje mogućnost ni da je mutacija korona virusa izazvana veštački u laboratoriji. Kaže da je virus gripa najpodložniji „promeni karakteristika”, ali da može da mutira i korona virus. Petrović naglašava da se virus prenosi kapljično, jer tokom kijanja, kašljanja, glasnog govora zaražena osoba izbacuje kapljice koje mogu dugo da lebde u vazduhu. Ipak, nije naodmet dodatni oprez jer nije još tačno utvrđeno kako se sve prenosi virus. – Moramo da budemo oprezni jer u Srbiji na raznim gradilištima radi veliki broj kineskih radnika. Dobro je što je uspostavljena specijalna kontrola na graničnim prelazima s termovizijskim kamerama koje detektuju povišenu temperaturu kod putnika. Ali nisu samo bolesni ljudi izvor zaraze, već i oni koji su se zarazili, ali se nalaze u inkubacionom periodu i kod kojih će se tek ispoljiti simptomi bolesti. Dakle, oni mogu da dođu naizgled zdravi, ali da su već inficirani i da će se bolest tek ispoljiti – ističe dr Petrović. Kako ljudi mogu da se zaštite? Doktor Petrović ističe da je neophodno izbegavanje odlaska na masovnije skupove i mesta gde cirkuliše veliki broj ljudi, a da se mogu nositi i posebne nano-maske, kojih ima i u Srbiji, a koje sprečavaju u 90 odsto slučajeva da do osobe ne prodre virus i da onaj ko je bolestan ne raseje dalje klice. Obične hirurške maske ne pružaju takvu vrstu zaštite. – Epidemija u Kini došla je u nezgodno vreme jer kod njih uskoro počinje obeležavanje kineske nove godine, kada u tu zemlju dolaze milioni ljudi, što sve pogoduje lakšem širenju virusa – dodaje naš sagovornik. U Institutu „Dr Milan Jovanović Batut” napominju da su kineske zdravstvene vlasti identifikovale više od 2.700 kontakata sa zaraženim osobama, od kojih je trenutno 1.394 pod zdravstvenim nadzorom. Infekcija se tretira kao „bolest klase A”, što omogućava izolaciju pacijenata i zatvaranje zahvaćenih područja. Češće prati ruke Građanima Srbije se preporučuje da otkažu ili odlože putovanje u Kinu, a stručnjaci Instituta za javno zdravlje „Dr Milan Jovanović Batut” preporučuju sledeće mere zaštite: * izbegavanje kontakta s osobama koje imaju znake respiratorne infekcije * izbegavanje masovnih okupljanja i boravka u prostoru gde je veliki broj osoba, na otvorenom ili u zatvorenom prostoru * pojačana i česta higijena ruku (pranje vodom i sapunom najmanje 20 sekundi, ili ako to nije moguće, korišćenje alkoholnih gelova za dezinfekciju ruku, naročito nakon kontakta s obolelim osobama ili boravka u potencijalno ugroženom području * može se preporučiti nošenje maski preko usta i nosa ukoliko se boravi u prostoru gde su masovna okupljanja (aerodromi, železničke i autobuske stanice, gradski i međugradski prevoz...) * pridržavanje mera zaštite od prenošenja infekcije kod svih osoba koje osete simptome infekcije organa za disanje (održavanje rastojanja od drugih osoba, pokrivanje usta i nosa prilikom kašljanja i kijanja papirnim maramicama ili garderobom, često pranje ruku) * izbegavanje kontakta sa živim ili mrtvim divljim ili domaćim životinjama * putnici koji dolaze iz zahvaćenog područja, ukoliko imaju znake infekcije organa za disanje, treba da se obrate svom lekaru uz napomenu o putovanju Komentari2 bcb43 Pošaljite komentar Molimo vas da sе u komеntarima držitе tеmе tеksta. Rеdakcija Politikе ONLINE zadržava pravo da – ukoliko ih procеni kao nеumеsnе - skrati ili nе objavi komеntarе koji sadržе osvrtе na nеčiju ličnost i privatan život, uvrеdе na račun autora tеksta i/ili članova rеdakcijе „Politikе“ kao i bilo kakvu prеtnju, nеpristojan rеčnik, govor mržnjе, rasnе i nacionalnе uvrеdе ili bilo kakav nеzakonit sadržaj. Komеntarе pisanе vеrzalom i linkovе na drugе sajtovе nе objavljujеmo. Politika ONLINE nеma nikakvu obavеzu obrazlaganja odluka vеzanih za skraćivanjе komеntara i njihovo objavljivanjе. Rеdakcija nе odgovara za stavovе čitalaca iznеsеnе u komеntarima. Vaš komеntar možе sadržati najvišе 1.000 pojеdinačnih karaktеra, i smatra sе da stе slanjеm komеntara potvrdili saglasnost sa gorе navеdеnim pravilima. Немања О. Шта би са Птичијим грипом, Крављим лудилом? На насловним страна тада је писало да ће у Србији страдати 200 хиљада људи ако се не вакцинишу сви!? Где је нестала Ебола из штампе? Сад Коронавирус. Шта је решење ако читате штампу редовно? Вакцине, вакцине, вакцинација! Odgovori | Preporučujem 11 Стојко О Немања, управо тако... Preporučujem 7 a6d3b Pošaljite komentar Komentar uspešno dodat! Vaš komentar će biti vidljiv čim ga administrator odobri.

article_url: https://web.archive.org/web/20200131124923/http://www.politika.co.rs/sr/clanak/446513/Hronicni-bolesnici-prvi-na-udaru-koronavirusa