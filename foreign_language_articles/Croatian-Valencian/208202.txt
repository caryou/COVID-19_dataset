Imamo dovoljno testova za korona virus Predsednik Srbije o testovima za utvrđivanje infekcije korona virusom. (Konferencija za medije, 14. 3. 2020. godine) 7. 4. 2020. Teme / Ocene: Istinitost, Neistina, Politika Akter: Aleksandar Vučić Sve izjave aktera (627) “Imamo testova dovoljno, sa testovima nikakvih problema… dakle, reagenasa imamo dovoljno…neće biti, niti je bilo. I nabavljamo ih sve više i nije pitanje testova ključno. Pitanje je naše discipline, to je ono što je ključno.” https://www.istinomer.rs/izjava/imamo-dovoljno-testova-za-korona-virus/ 2020-04-07 1 5 0 Neistina Istinomer 2020-03-14 Aleksandar Vučić Aleksandar Vučić Predsednik Srbije Aleksandar Vučić izjavio je 14. marta, dan pre uvođenja vanrednog stanja, da Srbija ima dovoljno testova za utvrđivanje prisustva korona virusa kod pacijenata. Konferencija za medije, 14. 3. 2020. godine “Državne bolnice će da testiraju. Zato što smo siti panike i ludosti koje nam se unose svakoga dana. I testiraće ljude za koje ima smisla da se testiraju. A ne svakog ko pomisli da je pogledao u sunce, pa je začkiljio na levo oko, pa da treba da se testira. Imamo testova dovoljno, sa testovima nikakvih problema… dakle, reagenasa imamo dovoljno, neće biti niti je bilo. I nabavljamo ih sve više i nije pitanje testova ključno. Pitanje je naše discipline, to je ono što je ključno. Ne mislim ni na koji način da uključujemo privatne klinike u to.” Nakon desetak dana, najavio je povećanje broja testiranja. Konferencija za medije, 23. 3. 2020. godine “Menjamo politiku. Krenućemo na masovna testiranja, očekujte da ona počnu za oko 48 sati. Imamo dovoljno testova za prvih par dana, a u međuvremenu ćemo dobiti još testova”, rekao je Vučić. Dva dana kasnije, istakao je da Srbiji nisu problem testovi za korona virus, već je pitanje koliko testova mogu da iznesu laboratorije. Upitan da li će privatne bolnice biti uključene u borbu protiv virusa, rekao je da je jedna bolnica trenutno prihvaćena da pomogne zdravstvenom sistemu Srbije. Konferencija za medije, 25. 3. 2020. godine „Ne mogu oni da rade lako testiranje. Laboratorije, zna se gde postoje. Nama su usko grlo u laboratorijima, jer pre mesec dana to niko nije mogao da očekuje. I sada taj problem rešavamo u najkraćem mogućem roku. Bićemo po tom piatnju sposobniji da izvedemo brza testranja nego drugi. Nemamo problem sa testovima, već sa laboratorijima koliko testova mogu da iznesu”. Međutim, početkom aprila, pulmolog dr Branimir Nestorović, član Kriznog štaba Vlade Srbije za suzbijanje korona virusa, ističe da u odnosu na prve dane testova sada ima dovoljno. TV Prva, 4. 4. 2020. godine “Mi smo relativno malo testirali do skoro. Nismo imali testove. Niko nije imao testove na početku. Sada imamo puno testova i testiraćemo sve više i više. Kad je bio sam početak epidemije, niko nije imao testove. Pazite, Amerika nije imala testove. Zato što su se ti testovi proizvodili u Kini i u Koreji.” To je izjavio i na TV B92. B92, 3. 4. 2020. godine “Mi smo imali relativno malo testova na početku, moram da kažem. Niko nije imao testove na početku. I testovi na početku samom su bili dosta nepouzdani. Zamislite u jednoj zemlji kao SAD, mi kažemo da je to najbogatija zemlja sveta, najsavršenija, u februaru je njihova agencija za zaštitu od infektivnih bolesti isporučila testove koji su bili skoro potpuno nepouzdani, skoro potpuno neupotrebljivi.” A epidemiolog dr Predrag Kon, takođe član Kriznog štaba, govoreći o potrebi da se testira veći broj građana, kazao je da su na početku testovi bili preskupi. Beta, 29. 3. 2020. godine “Prvo ti testovi su bili ekstremno skupi u početku. One ponude koje smo mi dobijali su bile apolutno krajnje bezobrazne. Niko nije mogao ni da pomisli da tako nešto prihvati.” Budući da je na početku krize izazvane korona virusom tvrdio da Srbija ima dovoljno testova za utvrđivanje prisustva ovog virusa kod pacijenata, a da sada član Kriznog štaba Vlade Srbije priznaje da to nije bio slučaj, izjavu predsednika Vučića ocenjujemo kao – neistinu. *Istinomer je deo CoronaVirusFacts alijanse koju čini više od 100 fektčeking medija koji se bore protiv dezinformacija u vezi sa pandemijom COVID-19. Više o radu alijanse pročitajte ovde. Naslovna fotografija: FoNet/Zoran Mrđa Siniša Dedeić

article_url: https://www.istinomer.rs/izjava/imamo-dovoljno-testova-za-korona-virus/