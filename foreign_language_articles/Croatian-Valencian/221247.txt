Ne možemo da uvozimo medicinsku opremu iz EU Predsednik Srbije o uvozu medicinske opreme iz EU. (RTS, 15. 3. 2020. godine) 18. 3. 2020. Teme / Ocene: Skoro neistina Akter: Aleksandar Vučić Sve izjave aktera (628) “Shvatili ste da velika međunarodna solidarnost ustvari ne postoji. Evropska solidarnost ne postoji. To je bila bajka na papiru. Mi od danas, kao što znate, ne možemo ni da uvezemo robu odlukama Evropske unije. Ursula fon der Lajen je to rekla malopre. Ne možemo medicinsku opremu ni da uvozimo iz zemalja Evropske unije. Nemaju ni oni dovoljno.” Zbog nekontrolisanog širenja korona virusa u celom svetu, pa tako i u Srbiji, predsednik Srbije Aleksandar Vučić je 15. marta proglasio vanredno stanje u celoj državi. Korona virus: Gde je vanredno stanje i kako se Evropa bori sa virusom? U svom obraćanju, govoreći o raspoloživosti preko potrebne medicinske opreme, rekao je da će država morati da obezbeđuje “38.000 maski za logističke centre na dnevnom nivou”. U tom poduhvatu, kako je naveo, “velika međunarodna i evropska solidarnost ne postoji”, jer je, po njegovim rečima, predsednica Evropske komisije Ursula fon der Lajen rekla “da ne možemo da uvozimo medicinsku opremu iz Evropske unije, jer je ni oni nemaju dovoljno”. Međutim, iako su, pored predsednika, i pojedini mediji preneli da je EU uvela “zabranu na izvoz medicinske opreme”, na zvaničnom sajtu EU saoštena je drugačija informacija. Uvođenje režima dozvola nije ekvivalentno potpunoj zabrani Naime, u saopštenju Evropske komisije, objavljenom 15. marta ove godine, navodi se da je komisija, preduzela trenutne mere, kako bi zaštitila postojeće zalihe medicinske opreme. Komisija je to uradila tako što je uvela meru koja podrazumeva da države članice prethodno “odobre izvoz medicinske opreme u zemlje koje nisu pripadnice EU”. Ovaj izvršni akt je, kako se navodi u saopštenju, “usvojen po hitnom postupku” i važiće tokom narednih šest nedelja, tokom kojih će se države članice konsultovati o potencijalnim prilagođavanjima i budućim koracima. U svom obraćanju na Tviter nalogu, 15. marta ove godine, predsednica Evropske komisije je istakla da se “medicinska oprema može izvoziti u zemlje koje nisu članice EU”, ali “samo uz izričito odobrenje vlada zemalja članica”. Broj respiratora državna tajna u svim zemljama European response to the #coronavirus: Protecting people‘s health and ensuring that goods flow in the internal market pic.twitter.com/9JNBzHjqvc — Ursula von der Leyen (@vonderleyen) March 15, 2020 Dakle, iako je na izvoz stavljen režim odobrenja, on nije potpuno zabranjen. Zato, predsednik Vučić za izjavu da “ne možemo da uvozimo medicinsku opremu iz zemalja Evropske unije” od Istinomera dobija ocenu – “skoro neistina”. *Kome da prijavim da imam virus kad su telefoni stalno zauzeti? *Epidemije koje smo preživeli #Timeline *Kako se proglašava vanredno stanje? Nemojte da lažete, niko nije rekao da je korona najsmešniji virus Takođe, portparol Evropske komisije Erik Mamer je na pitanje novinara na brifingu u Briselu, o tome kako objasniti da EU zabranjuje izvoz zaštitne medicinske opreme u balkanske zemlje, dok u Uniji rade bolničari i lekari iz tih zemalja, takođe objasnio da se ne radi o zabrani, piše N1. “U Evropskoj uniji ne postoji zabrana izvoza medicinske opreme, maski i respiratora, već ‘režim dozvola’ za prodaju te opreme državama izvan Unije, tako da se mogu uputiti zahtevi da se ta sredstva isporuče balkanskim zemljama“, naveo je. Inače, u članu 6 izvršnog akta koji je donela EU, objašnjava se da su “neke zemlje koje nisu članice EU već odlučile da ograniče izvoz zaštitne opreme”, te da su “upravo neke od njih tradiconalni dobavljači na tržištu EU, što stvara dodatni pritisak na tržište Unije”. *Istinomer je deo CoronaVirusFacts alijanse koju čini više od 100 fektčeking medija koji se bore protiv dezinformacija u vezi sa pandemijom COVID-19. Više o radu alijanse pročitajte ovde. Naslovna fotografija: FoNet/Zoran Mrđa Tamara Tančić Evropska komisija Aleksandar Vučić EU medicinska oprema

article_url: https://www.istinomer.rs/izjava/ne-mozemo-da-uvozimo-medicinsku-opremu-iz-eu/