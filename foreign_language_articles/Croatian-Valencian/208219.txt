Testova za virus korona ima sasvim dovoljno Pokrajinski sekretar za zdravstvo o testovima na virus korona. (Tanjug, 16. 3. 2020. godine) 23. 4. 2020. Teme / Ocene: Istinitost, Neistina, Zdravstvo Akter: Zoran Gojković Sve izjave aktera (2) „Nemamo potrebe za brigu što se tiče testova, testova ima sasvim dovoljno, mi ćemo se u skladu sa tim i epidemiološkom situacijom nadalje odlučivati za sve ono što nam je neophodno za testiranje.“ https://www.istinomer.rs/izjava/testova-za-virus-korona-ima-sasvim-dovoljno/ 2020-04-23 1 5 0 Neistina Istinomer 2020-03-16 Zoran Gojković Zoran Gojković Pokrajinski sekretar za zdravstvo Zoran Gojković član Kriznog štaba za suzbijanje zarazne bolesti COVID-19, izjavio je 16. marta, na konferenciji za medije u Vladi Srbije, da Srbija raspolaže dovoljnim brojem testova za otkrivanje infekcija virusom korona. Tanjug, 16. 3. 2020. godine Srbija u ovom trenutku ima na četiri mesta mogućnost za testiranje. To su institut Torlak i zavodi i instituti za javno zdravlje - Niš, Kragujevac i Novi Sad. Svi su oni opremljeni sa dovoljnom količinom testova u ovom trenutku. Naša referentna ustanova ja institut Torlak i u njemu se u ovom trenutku rade sva moguća testiranja vezana za korona virus. Nabavka testova ide onako kako nam predlaže naš stručni tim i mi u ovom trenutku nemamo problema sa nedostatkom ove opreme, a planiramo i u toku je nabavka nove količine testova, u zavisnosti od toga kako se i na koji način na dalje bude odvijao broj zaraženih, odnosno pacijenata kojima je neophodno da se ustanovi da li jesu ili nisu zaraženi sa korona virusom. U zavisnosti od epidemiološkog statusa Svetska zdravstvena organizacija s obzirom da su različite zemlje u Evropskoj uniji u različitom epidemiološkom statusu, nisu svi u istom statusu epidemije, neko tek ulazi, neko je u punom piku epdemije, one se menjaju, kao i preporuke za broj testiranja. Nama je ključna stvar u ovom trenutku, to svi moraju da znaju, ne gledamo samo ukupan broj testiranih, mnogo nam je važna činjenica i konstatacija, u svemu tome smo saglasni sa našim kolegama iz Kine, koje imaju najviše iskustva vezano za sve ovo, da je ključ svega da suzbijemo lanac infekcije, odnosno brzinu prenosa virusa među populacijom. Međutim, da Srbija u tom trenutku nije imala dovoljnu količinu testova, potvrdio je epidemiolog dr Predrag Kon, takođe član Kriznog štaba Vlade Srbije. TV Happy, 20. 4. 2020. godine Mi smo imali jedan način racionalnog razmišljanja u periodu kada nismo imali dovoljno testova. Treba da se shvati, stvarnost je takva kakva jeste. U trenutku kada preuzimate nešto imate određeni broj, imate određen nivo zaštitne opreme. Vi sada možete da izađete i da kukate pred narodom: Nemam ni testova, nemam ni zaštitne opreme. Ili ćete da izađete i da kažete: Imamo dovoljno da odradimo jedan posao koji će spasiti živote, to smo mi uradili. I napravili smo sistem koji je obezbeđivao u tom periodu, sve vreme na iglama čekajući i zaštitnu opremu, čekajući i testove. Taj sistem tada je otkrivao samo one koji su imali teške forme bolesti, imali smo preko 38 temperatura, da je putovao, da ima kontakt, da može to epidemiološki da se utvrdi i samo smo te testirali. Tada je bio napad, mislim napad, pritisak je bio, svi su hteli da se testiraju, međutim, nije bilo testova. Sa druge strane ste imali kome treba da se da zaštitna oprema, dakle onima koji su najviše izloženi i koji će biti direktno uključeni, tako da smo racionalno postupali. Pojava zaštitne opreme i pojava testova, za nas koji smo u ovome je bilo spasenje. Jednostavno je to istina. Podsetimo, još jedan član Kriznog štaba, pulmolog dr Branimir Nestorović, izjavio je da prvih dana krize nije bilo dovoljno testova. B92, 3. 4. 2020. godine “Mi smo imali relativno malo testova na početku, moram da kažem. Niko nije imao testove na početku. I testovi na početku samom su bili dosta nepouzdani. Zamislite u jednoj zemlji kao SAD, mi kažemo da je to najbogatija zemlja sveta, najsavršenija, u februaru je njihova agencija za zaštitu od infektivnih bolesti isporučila testove koji su bili skoro potpuno nepouzdani, skoro potpuno neupotrebljivi.” Istinomer je već kao neistinu ocenio izjavu predsednika Srbije Aleksandra Vučića, od 14. marta: “Imamo testova dovoljno, sa testovima nikakvih problema… dakle, reagenasa imamo dovoljno…neće biti, niti je bilo. I nabavljamo ih sve više i nije pitanje testova ključno. Pitanje je naše discipline, to je ono što je ključno.” Budući da dva člana Kriznog štaba Vlade Srbije sada priznaju da u početku nije bilo dovoljno testova za utvrđivanje prisustva virusa korona kod pacijenata, izjavu pokrajinskog sekretara za zdravstvo Zorana Gojkovića ocenjujemo kao – neistinu. *Istinomer je deo CoronaVirusFacts alijanse koju čini više od 100 fektčeking medija koji se bore protiv dezinformacija u vezi sa pandemijom COVID-19. Više o radu alijanse pročitajte ovde. Foto: FoNet/Vlada Srbije, Slobodan Miljević Tim Istinomera testovi epidemija virus korona

article_url: https://www.istinomer.rs/izjava/testova-za-virus-korona-ima-sasvim-dovoljno/