Šta zaista znači peticija protiv Billa Gatesa? Online peticiju na stranici Bijele kuće kojom se traži “istraga protiv Billa Gatesa” potpisalo je oko pola miliona ljudi. Ova peticija sadrži dokazano netačne tvrdnje o Gatesu, ali to nije spriječilo mnoge portale da njen sadržaj prenesu potpuno nekritički, ili uz dodavanje novih dezinformacija. Ocijenjeni članci Sputnik Pristrasno izvještavanje; Alo Dezinformacija; Pristrasno izvještavanje; Klikbejt; Alo Dezinformacija; Pristrasno izvještavanje; Klikbejt; Atma Prenošenje lažnih vijesti; Pristrasno izvještavanje; Croativ Prenošenje lažnih vijesti; Pristrasno izvještavanje; Webtribune Prenošenje lažnih vijesti; Pristrasno izvještavanje; Espreso.rs Pristrasno izvještavanje; Klikbejt; Ispravljeno; Sputnik Srbija 24. aprila je objavio članak pod sljedećim naslovom: Skoro pola miliona Amerikanaca traži istragu protiv Bila Gejtsa: Zločin protiv čovečnosti? Ovaj članak donosi informaciju o peticiji koju je u sekciji We the People na web stranici Bijele kuće do danas potpisalo oko pola miliona ljudi. Tekst ovog članka prenosimo u cjelini: U Americi je pokrenuta peticija kojom se traži pokretanje istrage protiv Fondacije osnivača Majkrosofta Bila Gejtsa i njegove supruge Melinde zbog „zločina protiv čovečnosti i zloupotrebe medicine“. Peticiju, koja je objavljena na sajtu Bele kuće „Mi ljudi“, do sada je potpisalo 425.000 ljudi, što je četiri puta više od broja neophodnog za zvaničan odgovor Bele kuće. Na federalnu američku vladu se apeluje da traži od Kongresa da sprovede sveobuhvatnu i javnu istragu. „Dok posmatramo događaje oko pandemije ‘Kovid-19’, mnoga pitanja ostaju bez odgovora. Dana 18. oktobra 2019. godine, samo nekoliko sedmica pre proglašenja prve žrtve u Vuhanu u Kini, održana su dva velika događaja. Jedan je ‘Događaj 201’, a drugi ‘Svetske vojne igre’, a oba su se održala u Vuhanu“, piše u peticiji. 2 U peticiji protiv Fondacije „Bil i Melinda Gejts“ se potom kaže da „od tada kreće pritisak širom sveta da se napravi vakcina i uvede biometrijsko praćenje ljudi“. Potpisnici peticije tvrde da na čelu toga stoji Bil Gejts. Peticija je pokrenuta 10. aprila, a za samo nekoliko dana potpisalo je 100.000 ljudi, što znači da bi Bela kuća ovim pitanjem trebalo da se pozabavi u roku od 60 dana. Ovaj članak, odnosno informaciju o pokretanju pomenute peticije, ubrzo su prenijeli mnogi portali u BiH i regionu. Peticija protiv Bila Gejtsa, zbog zločina protiv čovječnosti i zloupotrebe medicine (Oslobođenje) Peticija protiv Bila Gejtsa zbog zločina protiv čovječnosti (Nezavisne novine, HMS) Peticija protiv Billa Gejtsa: Traže istragu zbog zločina protiv čovječnosti i zloupotrebe medicine (Raport) Skoro pola miliona ljudi potpisalo PETICIJU protiv BILA GEJTSA! (Happy TV) Pokrenuta peticija protiv Billa Gatesa: Žele istragu zbog zločina protiv čovječnosti (Dnevnik) Portal Alo je ovaj članak prenio čak dva puta, oba puta uz naslove s novim tvrdnjama koje se ne nalaze u originalnom tekstu: OPTUŽUJU GA ZA ZLOUPOTREBU MEDICINE! Amerikanci na nogama, sprema se istraga protiv Bila Gejtsa! Izvršio zločin protiv čovečnosti? (Alo, 24.04.) SUDIĆE MU SE ZA ZLOČIN Bela kuća odlučuje o sudbini Bila Gejtsa (Alo, 25.04.) Kako se može vidjeti iz gore priloženog članka, tvrdnje da će se Billu Gatesu “suditi za zločin”, da mu se “sprema istraga” kao i to da Bijela kuća “odlučuje o Gatesovoj sudbini” nisu tačne. Sputnikovu informaciju o pokrenutoj peticiji neki su portali iskoristili i za plasiranje senzacionalističkih naslova: NOVI SKANDAL U AMERICI, U CENTRU SVEGA BIL GEJTS: Da li je moguće da se ovo desilo? (Espreso) BIL GEJTS ĆE ODGOVARATI ZA ZLOČIN PROTIV ČOVEČNOSTI?! Amerikanci masovno potpisuju peticiju, čeka se odgovor BELE KUĆE (Srbija Danas) BIL GEJTS ĆE ODGOVARATI ZA ZLOČIN PROTIV ČOVEČNOSTI?! Amerikanci masovno potpisuju peticiju, terete ga za zlouptrebu medicine! BELA KUĆA MORA DA ODGOVORI! (Informer) Također, ova peticija je bila povod i za objavu članaka na nekoliko drugih portala. Anonimni portal Webtribune je 24.04 objavio članak u kojem, uz sadržaj peticije, stoje i sljedeće tvrdnje: Veliku blamažu Gates je već iskusio u Indiji odakle je protjeran jer su tisuće djece ostala invalidi poslije upotrebe njegova cjepiva. (...) On je, zajedno sa UNICEF-om i SZO, već optužen da namjerno sterilizira kenijsku djecu upotrebom skrivenog antigena HCG u cjepivima protiv tetanusa. Informaciju o peticiji, dodajući joj druge netačne tvrdnje, 26.04. objavio je i portal Atma, u čijem članku se navodi i sljedeće: Gates, UNICEF i WHO već su vjerodostojno optuženi za namjernu sterilizaciju kenijske djece primjenom skrivenog antigena HCG u cjepivima protiv tetanusa. Više od dvadeset godina Bill Gates i njegova Fondacija, Bill and Melinda Gates (BMGF) cijepili su djecu u udaljenim područjima siromašnih država, uglavnom Afrike i Azije. Većina njihovog programa cijepljenja imala je poražavajuće rezultate, ponekad uzrokujući samu bolest (polio, na primjer, u Indiji) i sterilitet mladih žena (Kenija, s modificiranim cjepivima protiv tetanusa). Mnogo djece umrlo je. Kako u stvari funkcioniše platforma za peticije “We the People”? Online platforma za podnošenje peticija We the People na stranici Bijele kuće je pokrenuta u septembru 2011. godine dok je predsjednik SAD bio Barack Obama. Pokrenuta je u okviru Open Government inicijative, čiji cilj je bio da uspostavi veću transparentnost i poveća povjerenje građana/ki u federalne vlasti. Na ovoj stranici, u sekciji koja pruže osnovne informacije o platformi i njenom korištenju, između ostalog stoji i sljedeće: Putem platforme We the People lako možete kreirati online peticiju, podijeliti je i skupiti potpise. Ukoliko u 30 dana skupite 100,000 potpisa, peticiju ćemo pregledati, pobrinuti se da stigne pred odgovarajuće eksperte te objaviti službeni odgovor. (...) U momentu kad vaša peticija dobije prvih 150 potpisnika ona će postati i javno pretraživa na stranici We the People. (...) Svaka osoba stara 13 godina ili više može kreirati i potpisati peticiju na WhiteHouse.gov. Kako bi koristili platformu We the People, korisnici moraju kreirati WhiteHouse.gov nalog i verificirati svoju email adresu. Iz ovog citata, ali i širih informacija koje se mogu pronaći na pomenutoj platformi, može se vidjeti da peticiju na ovoj stranici može pokrenuti bilo ko, pa čak i maloljetne osobe. Iz tog razloga na ovoj platformi je do sad “osvanuo” i veliki broj peticija koje su zbog svog sadržaja u javnom prostoru naišle na različite kritike, ali i podsmijeh. To su npr. peticije da se “bar jedan američki Nacionalni park pretvori u park za klonirane dinosaure”, da se “Aljaska vrati Rusiji” i mnoge druge. Također, neke od ovih peticija s prilično nevjerovatnim zahtjevima znaju skupiti i veći broj potpisa od onog potrebnog za zvanični odgovor Bijele kuće. Tako je 2013. godine, u vrijeme kad je za odgovor Bijele kuće na ovoj platformi bilo potrebno skupiti 25 hiljada potpisa, pažnju javnosti privukla peticija sa zahtjevom da SAD konstruišu “borbenu svemirsku stanicu Death Star” (po uzoru na istoimenu svemirsku stanicu iz filmskog serijala Ratovi zvijezda). Nakon prikupljenih preko 30 hiljada potpisa, o ovoj peticiji se očitovala i Bijela kuća, odbivši zahtjev uz šaljivi odgovor da “ne podržava dizanje planeta u zrak”, o čemu su izvijestili svjetski i mediji na našem govornom području. Sve u svemu, činjenica da je peticija prikupila veliki broj potpisa ne znači da će bilo kakva istraga biti pokrenuta, tim prije što se - kako je vidljivo i iz odabranih navoda iz peticije - evidentno zasniva na netačnim tvrdnjama. Pored toga, Bijela kuća ne može “odlučivati o sudbini Billa Gatesa” kako je to u nekim člancima navedeno, budući da nema mogućnost da utiče na pokretanje sudskih procesa, ili na to kakvu bi presudu mogla donijeti porota ako bi se neki slučaj našao na sudu. Peticija protiv Gatesa u kojoj je skoro svaka tvrdnja - netačna O netačnim tvrdnjama iznesenim u samom tekstu peticije protiv fondacije “Bill & Melinda Gates”, Raskrinkavanje, a i druge platforme za provjeru činjenica već su pisale niz puta. Ipak, ni Sputnik ni drugi portali koji su prenijeli njihov članak, nisu svojim čitateljima/kama ponudili javno dostupne informacije koje ih jasno opovrgavaju. Tako se u Sputnikovom članku, recimo, navodi da se “Događaj 201” održao u Wuhanu, što je također netačno. Ovaj događaj (simulacija pandemije) je održan 18. oktobra 2019. godine u New Yorku. Druge netačne tvrdnje o navodnoj povezanosti Događaja 201 sa pandemijom COVID-19, do sad su se u svjetskim medijima pojavile više puta. U januaru 2020. članak s ovom neistinitom tvrdnjom na našem govornom području je objavio upravo Sputnik, o čemu je Raskrinkavanje pisalo u ovoj analizi. Uz Događaj 201, u tekstu peticije se pominju i Svjetske vojne igre koje su u oktobru 2019. godine održane u Wuhanu u Kini. Činjenica da su i američki vojnici sudjelovali u ovom takmičenju, bila je povod za netačne tvrdnje prema kojima su američki vojnici “donijeli virus” u Wuhan. Ove netačne tvrdnje opovrgnuo je list USA Today: Konsenzus istraživača koji proučavaju širenje virusa je da je COVID-19 najvjerovatnije nastao na mokroj pijaci odnosno tržnici živih životinja u Wuhanu u Kini. Iako stručnjaci nisu isključili mogućnost da je patogen na tržnicu mogla donijeti već zaražena osoba, ne postoje dokazi koji bi sugerirali da COVID-19 potiče izvan zemlje. (...) Ostale tvrdnje i teorije o porijeklu COVID-19, uključujući one da je virus donijela američka vojska tokom Svjetskih vojnih igara u oktobru u Wuhanu, su neutemeljene i nisu potkrijepljene naučnim istraživanjima o virusu. O netačnim navodima da su virus u Wuhan donijeli američki vojnici pisao je i Faktograf, a njihovu analizu možete pročitati ovdje. U originalnom tekstu peticije dalje se pojavljuje i tvrdnja da se Bill Gates navodno javno založio za “smanjenje svjetske populacije za 10 do 15 posto”. Ova neistina, kao i ona da je “Indija tužila Gatesa zbog vakcina” već je bila predmet jedne od naših analiza, koju možete pročitati ovdje. Što se tiče netačnih navoda da je fondacija Gates u Keniji sprovodila vakcinaciju s ciljem da “sterilizira kenijsku djecu”, njih je u svojoj analizi takođe opovrgnuo Faktograf, pozivajući se na tekst kojeg je još u novembru 2014. godine objavila platforma za provjeru činjenica Snopes. Naime, Katolička crkva je argument o “sterilizaciji” koristila u kampanji protiv vakcinacije koju je pokrenula u Keniji 2014. godine, tvrdeći da je vakcina protiv tetanusa zapravo prikriveni pokušaj da se uradi “sterilizacija kenijskih žena i djevojčica”. Kampanja je bila usmjerena protiv Svjetske zdravstvene organizacije i UNICEFA , no tvrdnje pokretača kampanje ubrzo su se pokazale neutemeljenima. Vakcine protiv tetanusa nisu sadržavale komponentu b-HCG (koja je sastavni dio eksperimentalne kontraceptivne vakcine) kako su pokretači kampanje tvrdili, niti je, prema navodima UNICEF-a u Keniji u to vrijeme postojala laboratorija za testiranje sastava vakcine na b-HCG. Naime, tamošnje laboratorije su bile opremljene za testiranje na uzorcima ljudskog porijekla, kao što su krv i urin, no ne i za testiranje iz uzoraka neljudskog porijekla, u kakve spadaju i sastojci vakcine. Ove glasine, kako navodi Snopes, proširene su bez dokaza da je vakcinacija protiv tetanusa u Keniji pokrenuta u cilju sterilizacije kenijskih žena, a bazirane su na laboratorijskim ispitivanjima vršenim pogrešnim metodama. Dakle, navodi iz peticije su u ovim člancima prenijeti nekritički, te je predstavljena perspektiva samo jedne strane - pokretača/ica peticije. Istovremeno, perspektiva osobe koja je u peticiji predstavljena u negativnom svjetlu je izostala, i pored javno dostupnih (i opšte poznatih) činjenica koje opovrgavaju iznesene “optužbe” na njen račun. Shodno ovim činjenicama, članak na portalu Sputnik, kao i sva njegova prenošenja, dobijaju ocjenu pristrasno izvještavanje. Uz ocjenu pristrasno izvještavanje, oba članka prenesena na portalu Alo dobijaju i ocjene dezinformacija i klikbejt. Portali Espreso, Informer i Srbija Danas kao i svi portali koji su uz iste naslove prenijeli članak sa Sputnika, dobijaju ocjenu klikbejt. Članci sa portala Atma i Webtribune, kao i prenošenja ovih članaka također su ocijenjeni kao pristrasno izvještavanje, a zbog gore pomenutih netačnih tvrdnji koje su dodali u svoje objave, dobijaju i ocjenu prenošenje lažne vijesti. Napomena 24.12.2020. Portal Espreso(.rs) je u originalnom članku ispravio netačne navode, pa je u skladu sa izmijenjenom metodologijom (link), članku ovog portala dodijeljena i ocjena ispravljeno. (Raskrinkavanje.ba) Pogledajte originalni članak Objavljeno: 2020-04-24 Skoro pola miliona Amerikanaca traži istragu protiv Bila Gejtsa: Zločin protiv čovečnosti? Pristrasno izvještavanje Izvor: Sputnik Objavljeno: 2020-04-24 SUDIĆE MU SE ZA ZLOČIN Bela kuća odlučuje o sudbini Bila Gejtsa Klikbejt Pristrasno izvještavanje Dezinformacija Izvor: Alo Objavljeno: 2020-04-25 OPTUŽUJU GA ZA ZLOUPOTREBU MEDICINE! Amerikanci na nogama, sprema se istraga protiv Bila Gejtsa! Izvršio zločin protiv čovečnosti? Klikbejt Pristrasno izvještavanje Dezinformacija Izvor: Alo Objavljeno: 2020-04-26 435 200 potpisa do danas! R. F. Kennedy Junior traži istragu o Zakladi Bill&Melinda Gates za medicinske zloupotrebe i zločine protiv čovječnosti Pristrasno izvještavanje Prenošenje lažnih vijesti Izvor: Atma Objavljeno: 2020-05-25 Hoće li Bill Gates biti suđen za “zločine protiv čovječnosti”? PETICIJA DOBILA ZAPANJUJUĆE RAZMJERE Pristrasno izvještavanje Prenošenje lažnih vijesti Izvor: Croativ Objavljeno: 2020-04-24 Peticija u SAD za istragu protiv Bil Gejtsa za “zločine protiv čovečnosti” DOBILA ZAPANJUJUĆE RAZMERE Pristrasno izvještavanje Prenošenje lažnih vijesti Izvor: Webtribune Objavljeno: 2020-04-24 NOVI SKANDAL U AMERICI, U CENTRU SVEGA BIL GEJTS: Da li je moguće da se ovo desilo? Klikbejt Pristrasno izvještavanje Ispravljeno Izvor: Espreso.rs Autorica: Elma Murić Objavljeno: 08. 05. 2020 | Zadnji put osvježeno: prije 2 mjeseca Red flag Lista medija koji objavljuju lažne vijesti High risk Lista medija koji objavljuju izvještaje upitne istinitosti Posljednje objavljene analize Prenošenje lažnih vijesti Dezinformatori u bijelim mantilima: Slučaj doktora Račića U jeku imunizacije protiv bolesti Covid-19, jedinog izglednog rješenja za i... Prenošenje lažnih vijesti Manipulisanje činjenicama Pseudonauka 19.03.2021 Teorija zavjere Vakcine nisu biološko oružje Dezinformacije o vakcinama toliko su učestale u proteklim mjesecima da su v... Teorija zavjere 19.03.2021 Lažna vijest Ne, ni ovog puta nema nikakvog “strašnog otkrića” o vakcinama Dokumentacija vakcina protiv Covid-19 dijeli se po društvenim mrežama uz ma... Lažna vijest Manipulisanje činjenicama 18.03.2021

article_url: https://raskrinkavanje.ba/analiza/sta-zaista-znaci-peticija-protiv-billa-gatesa