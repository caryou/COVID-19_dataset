Foto: Jae C. Hong/AP Svijet Posljednji putnici s kruzera “Diamond Princess” danas napuštaju brod Daliborka Pejić, 21/02/2020 Posljednji putnici s kruzera “Diamond Princess”, čiji su nalazi na test za korona virus bili negativni, napustit će danas taj brod, pošto je okončan karantin koji je trajao od 3. februara i zbog kojeg su mnogi kritikovali vladu, saopćio je japanski ministar zdravlja Katsunobu Kato. Na brodu u luci Jokohama zabilježen je najveći broj slučajeva oboljelih od COVID-19 van Kine, koji je u četvrtak uvečer iznosio 634, dok su dva putnika preminula od posljedica virusa. Japanski ministar rekao je na konferenciji za novinare da će masovno iskrcavanje putnika sa broda danas biti završeno i da će više desetina stranih putnika otputovati u svoje države, prenosi AP. On je dodao da Japan razgovara s operatorom broda i matičnim državama članova posade iz inostranstva u vezi s njihovim budućim kretanjima. Japanska vlada suočila se sa brojnim kritikama zbog odluke da drži ljude na brodu u karantinu, imajući u vidu skučen prostor i poteškoće da se bolesni putnici izoliraju od zdravih. Šest osoba, vladinih radnika u karantinu, oboljelo je od virusa, što je povećalo sumnje u zaštitne mjere koje su korištene. Na brodu, koji je bio u karantinu od 3. februara, bilo je 3.700 putnika iz 50 zemalja. Source Fena Tags #koronavirus #kruzer Diamond Princess Ekonomija EU: Rasprava o budžetu trajala cijele noći Svijet Ukrajina: Demonstranti napali evakuisane iz kineskog Vuhana

article_url: https://web.archive.org/web/20200224125413/https://bhrt.ba/posljednji-putnici-s-kruzera-diamond-princess-danas-napustaju-brod/