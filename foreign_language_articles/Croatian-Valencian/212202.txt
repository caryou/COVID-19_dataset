Biznis & tech HT je krenuo s pilotnim testiranjem 5G mreže. Bili smo na lansiranju, isprobali smo je Nova 5G mreža prvo kreće u Samoboru, Osijeku i na otoku Krku PišeIvan Luzar FOTO: Telegram PišeIvan Luzar 20. 03. 2019. 588 preporuka Danas smo u Samoboru imali priliku među prvima u Hrvatskoj testirati 5G mrežu Hrvatskog Telekoma. HT je u jednoj od svojih zgrada u Samoboru postavio Ericssonov 5G repetitor, kakav će ugrađivati u svoje bazne stanice. Pred nas su postavili maleni testni 5G hotspot, na kojeg su nam omogućili spajanje našim mobitelima. Članak se nastavlja ispod oglasa Hrvatski Telekom je prvi u Hrvatskoj, te jedan od prvih u Europi koji su implementirali 5G tehnologiju. Današnjom demonstracijom pokazali su nam i opremu kakva će se ugrađivati. Grad Samobor je jedan od prvih gradova koji će dobiti 5G povezivost, a uz njega, među prvima će biti otok Krk i grad Osijek. Širenje će biti postepeno. Zašto Osijek i Krk? Očekuju da će lansiranje 5G-a osim gradovima dati dodatan poticaj u razvoju industrijskog, obrtničkog i turističkog potencijala, a raznovrsnost lokalnog gospodarstva čini te krajeve idealnim za daljnji razvoj 5G tehnologija u Hrvatskoj. Osijek i Krk su sredine udaljene od Zagreba, pa su zato i odabrane za implementaciju 5G-a, kako bi im se omogućile neke nove razvojne perspektive. Osijek je također bitan zbog svoje sve jače startup zajednice, a Krk je jedan od otoka koji implementira čitav niz drugih pametnih rješenja, pa se smatra prvim pravim pametnim otokom u Hrvatskoj. “Implementacijom 5G tehnologije u stvarnim uvjetima otvaramo vrata 4. industrijske revolucije i gigabitnog društva u Hrvatskoj. Vjerujemo da na taj način možemo aktivirati potencijal svih krajeva Hrvatske, potaknuti pozitivne gospodarske trendove te otvoriti niz novih mogućnosti i osigurati bolje uvjete za život građanima diljem Hrvatske”, rekao nam je Boris Drilo, član uprave i glavni direktor za tehniku i informacijske tehnologije u HT-u. Prvi uređaji ove godine 5G tehnologija donosi značajno povećanje u brzini prijenosa podataka korisnicima (1Gbps), bolji odziv mreže od svega nekoliko milisekundi te velik kapacitet po broju istovremeno spojenih uređaja na mrežu. Većim brojem mogućih uređaja na mreži, bit će moguće implementirati razne uređaje pokretane umjetnom inteligencijom, kao i IoT uređaje, kojima je konstantna veza s internetom ključna stvar. Prvi 5G mobilni uređaji očekuju se u drugoj polovici 2019. godine. Ivan Uremović iz HT-a, koji nam je objasnio da će upravo ove bazne stanice ugrađivati kada krene s implementacijom 5G-a Pred nama je bio demonstracijski uređaj koji se može spajati na 5G mrežu, u obliku mobilnog hotspota. Brzine koje smo s njime postigli za sada nisu bile zavidne, par desetaka megabita u nekim trenucima, čak su bile i sporije od 4G mreže, no svakim novim updateom uređaja, brzina se konstantno povećava. Brzine bi također trebale uskoro parirati 4G mreži, nakon čega će ih ubrzo i premašiti. 5G neće zamijeniti 4G Međutim, 4G se još uvijek razvija, a te dvije tehnologije, 4G i 5G će konvergirati. Razvojem 4G-a se također radi na smanjenju latencije, odnosno smanjuje se vrijeme odaziva mreže, a naravno, povećavaju se i brzine. Dakle, 5G neće zamijeniti 4G povezivost, no očekuje se umirovljenje 3G signala. Do 2020. godine, 3G mreže bi se praktički trebale isključiti, pa će 5G tehnologija zamijeniti 3G. Time će se i smanjiti zračenje repetitora. 5G mreže donose veći kapacitet, koji će u budućnosti biti prijeko potreban. Trenutno prijenos videa mobilnom mrežom premašuje 50 do 60 posto ukupnog prometa, a te brojke će samo rasti. Zanimljiv je i podatak da je vršna ukupna brzina prometa postignuta u Hrvatskoj u prva tri mjeseci ove godine već sada, prije turističke sezone, premašila brzine postignute prošle godine. Stoga, kroz HT mrežu se prenosi sve više i više podataka istovremeno, stoga će implementacija 5G-a biti ključna. 5g mreža, Hrvatski Telekom, HT mreža, testiranje, 1 komentar

article_url: https://www.telegram.hr/biznis-tech/ht-je-krenuo-s-pilotnim-testiranjem-5g-mreze-bili-smo-na-lansiranju-isprobali-smo-je/