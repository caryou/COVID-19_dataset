Broj respiratora državna tajna u svim zemljama Premijerka o broju respiratora u bolnicama. N1, 12. 3. 2020. godine 12. 3. 2020. Teme / Ocene: Istinitost, Neistina Akter: Ana Brnabić Sve izjave aktera (67) “Što se tiče broja respiratora, to je zaista u ovom trenutku, dakle, praktično se tretira kao državna tajna i u svim zemljama.” https://www.istinomer.rs/izjava/broj-respiratora-drzavna-tajna-u-svim-zemljama/ 2020-03-12 1 5 0 Neistina Istinomer 2020-03-12 Ana Brnabić Ana Brnabić Nedelju dana od prvog slučaja obolevanja od korona virusa u Srbiji, Ministarstvo zdravlja raspisalo je hitnu nabavku – respiratora. Kako je navedeno na sajtu Ministarstva, do raspisivanja ove hitne nabavke 15 respiratora došlo na osnovu preporuke Svetske zdravstvene organizacije, kao i radne grupe Instituta za javno zdravlje Srbije “Dr Milan Jovanović Batut“. Nove respiratore, informacijama Ministarstva, dobiće Klinički centar Srbije, ali i druge zdravstvene ustanove u zavisnosti od širenja korona virusa. Postavlja se pitanje, koliko respiratora uopšte ima, kada je neophodno da se kupe novi. Međutim, odgovora na to pitanje, zvanično, nema. Jer, iz Ministarstva ne žele da odgovore brojem, već samo opisno – “dovoljno ih je”. Isto to rekao je i predsednik Srbije Aleksandar Vučić. A danas, i premijerka Ana Brnabić, koja je neotkrivanje broja respiratora argumetovala time da je u pitanju državna tajna. Brnabić je navela i da je Vučić pitao ljude iz zdravstva da li može da se kaže broj respiratora, a da su oni odgovorili da to nije moguće. N1, 12.3.2020. godine “Što se tiče broja respiratora, to je zaista u ovom trenutku, dakle, praktično se tretira kao državna tajna u svim zemljama. Dakle, ja vam kažem da ima dovoljno. To što ćemo nabavljati još će biti za svaku sigurnost i za svaku eventualnost, zato što želimo da budemo zaista ne 100 posto sigurni, nego 200 posto sigurni. Dakle, Srbija ima dovoljno respiratora.” Pak, podatak izgleda u Novom Sadu nije državna tajna, jer je dr Vladimir Petrović, direktor Instituta za javno zdravlje Vojvodine saopštio da u ovom gradu trenutno ima 118 respiratora. Od toga, 65 se koristi za pacijente obolele od korona virusa. Kako je dodao, respiratora ima i u drugim bolnicama u Vojvodini, kao i to da će oni moći da se koriste ako se kapaciteti u Novom Sadu popune. Kako je u drugim zemljama? Proverili smo na primeru nekoliko zemalja da li je moguće doći do podatka o broju respiratora. Najpre, u susednoj Hrvatskoj ovaj podatak jeste dostupan. Na pitanje koliko ima respiratora u Hrvatskoj, iz tamošnjeg Ministarstva zdravstva je novinarima stigao sledeći odgovor: Index.hr, 11. 3. 2020. godine “Stacionarnih ventilatora imamo 491, transportnih 280 (ukupno 771) i ostalih uređaja koji se koriste u liječenju teško oboljelih od COVID-19 poput ECMO uređaja kojih ima 36.” Broj je objavio i ministar zdravlja Hrvatske Vili Beroš, koji je rekao da poseduju oko 500 repiratora, a preko 300 transportnih. .. hrvatski ministar zdravlja Poyy @anabrnabic pic.twitter.com/O3gVHPUi7m — HadžiPešićeva (@allfama) March 12, 2020 Dakle, u Hrvatskoj ovaj broj nije nikakva tajna. Zatim, o ovome je javno govorio i nemački ministar zdravlja Jens Špan. On je rekao da Nemačka ima 28.000 kreveta za intenzivnu negu, od kojih oko 25.000 ima ventilacioni kapacitet, ali da se mnogi koriste i da bolnice moraju da naprave planove za „rešavanje što većeg broja pacijenata“. A prema najnovijim javnim podacima, koji datiraju iz 2010. godine, u bolnicama u Sjedinjenim Američkim Državama ima oko 62.000 respiratora. Postoje i zalihe od 8.900 respiratora u državnom skladištu. Takođe, istraživanje, koje je u Kanadi sproveo Canadian Critical Care Trials Group nakon virusa H1N1, pokazalo je da je u 286 bolnica bilo 4.982 respiratora za kritične bolesnike. Dakle, ne samo u okolnim zemljama, već je i u SAD i Kanadi moguće je doći do podataka o broju respiratora. Stoga, za izjavu da je broj respiratora svuda u svetu državna tajna, premijerka Ana Brnabić dobija ocenu “neistina”. *Kako se (ne) leči korona virus? *Nemojte da lažete, niko nije rekao da je korona najsmešniji virus Na neotkrivanje određenih podataka koji se tiču javnog zdravlja, kao što je broj respiratora, reagovao je i Poverenik za informacije od javnog značaja. On podseća da su “informacije kojima raspolaže organ vlasti, a koje se odnose na ugrožavanje, odnosno zaštitu zdravlja stanovništva i životne sredine, hitnog karaktera” i da “u odnosu na njih opravdani interes javnosti da zna uvek postoji i organ vlasti ne može da dokazuje suprotno”. Dakle, s obzirom na to da su u pitanju informacije koje se odnose na javno zdravlje, neodgovaranje je nedopustivo, zaključuje se u saopštenju Poverenika. Inače, prema Zakonu o tajnosti podataka, kao državna tajna, određuje se podatak kako bi se sprečio nastanak neotklonjive teške štete po interese Srbije. Korona virus slabiji od sezonskog gripa A ako je ovaj broj onda državna tajna, kako je onda pulmolog Branimir Nestorović imao podatak o broju respiratora u Lombardiji. “U Lombardiji u kojoj je najviše obolelih ima samo 800 respiratora, odnosno veštačkih pluća, koja su neophodna za funkcionisanje teško obolelih”, rekao je Nestorović za Alo. Podsetimo, pre deceniju, tadašnji ministar zdravlja profesor dr Tomica Milosavljević je dok je u jeku bio virus H1N1 je na pitanje o tome zašto se kupuju novi respiratori, ako ih ima dovoljno, dao konkretniji broj: “Srbiji u ovom času ne postoji potreba za većim brojem respiratora od onih kojima trenutno raspolažemo, a to je više od 350 aparata, uz one koji postoje na intenzivnim negama. (…) Respiratora ima dovoljno u svim centrima, a tamo gde epidemiološka situacija bude zahtevala više, naravno, biće redistribuirani u okviru jednog grada, okruga i čitave republike. Nabavka novih respiratora ’teče’ za najcrnji scenario, ukoliko nam bude trebalo više ovih aparata.” Pokušali smo da dobijemo odgovor o broju respiratora i od “Batuta”, ali do objavljivanja teksta odgovor nismo dobili. *Samo nekoliko sati nakon što je premijerka Ana Brnabić rekla da je broj respiratora državna tajna, predsednik Aleksandar Vučić se obratio javnosti i između ostalog saopštio koliko respiratora Srbija ima. „Sada imamo 1.008 respiratora, tri puta više nego 2009. A za 20 dana imaćemo još 500“, rekao je predsednik. *Istinomer je deo CoronaVirusFacts alijanse koju čini više od 100 fektčeking medija koji se bore protiv dezinformacija u vezi sa pandemijom COVID-19. Više o radu alijanse pročitajte ovde. Naslovna fotografija: FoNet/Vlada Srbije/Slobodan Miljević Tim Istinomera Ana Brnabić državna tajna korona virus respiratori

article_url: https://www.istinomer.rs/izjava/broj-respiratora-drzavna-tajna-u-svim-zemljama/