Plandemija: Najuspješnija teorija zavjere o Covidu-19 pada već na planu U saradnji sa partnerskim portalom “Faktograf”, analizirali smo niz netačnih tvrdnji iznesenih u video-uratku “Plandemija”. Ocijenjeni članci Transformacija svijesti Lažna vijest; Pseudonauka; Teorija zavjere; Kreator Prenošenje lažnih vijesti; Pseudonauka; Teorija zavjere; Demantirano; Logično Prenošenje lažnih vijesti; Pseudonauka; Teorija zavjere; HIP Prenošenje lažnih vijesti; Pseudonauka; Teorija zavjere; Ovaj članak nastao je u saradnji s portalom Faktograf. Raskrinkavanje.ba i Faktograf.hr su članice regionalne SEECheck mreže. Plandemija je naziv 26-minutnog video zapisa koji se predstavlja kao dokumentarac, a koji iznosi brojne netočnosti vezano za pandemiju Covida-19. Nakon što je dokumentarac objavljen u svibnju 2020. godine, Plandemiju su pogledali milijuni ljudi. Ovaj je dokumentarac tako postao snažno pogonsko gorivo za jednu od najraširenijih teorija zavjera o pandemiji Covida-19, a prema kojoj je novi koronavirus zapravo bezopasan, ali je oko njega umjetno stvorena histerija kako bi ljudi diljem svijeta pristali na obvezno cijepljenje. Mutno definiranoj globalnoj eliti to bi trebalo omogućiti depopulaciju planeta i kontrolu nad ostatkom populacije. Zbog širenja opasnih dezinformacija, društvene mreže Facebook i Twitter, kao i video servisi YouTube i Vimeo, počeli su uklanjati Plandemiju sa svojih platformi (CNBC). Sporni je video, međutim, i dalje u opticaju zahvaljujući rubnim medijima i blogovima. Glavnu ulogu u dokumentarcu igra Judy Mikovits, diskreditirana znanstvenica koja je ostala bez posla i karijere zbog lažiranja rezultata znanstvenih istraživanja [1, 2]. Mikovits se u međuvremenu profilirala kao antivakcinacijska aktivistkinja, a u Plandemiji se predstavlja kao žrtva globalnog establishmenta. Plan je prevenirati terapije dok se svi ne inficiraju, a onda se ide u nametanje cjepiva. Ovo je citat iz Plandemije, rečenica koju je u razgovoru s autorom filma Mikkijem Willisom izrekla Judy Mikovits. Iako u istom filmu Mikovits tvrdi i da se ne protivi cijepljenju, jer je to imunoterapija, ova je rečenica je demantira, a usto i ruši ključnu zavjeru dokumentarca. Naime, ako bi bilo točno da je plan zaraziti sve, to bi značilo da cjepivo više možda i nije potrebno, jer bi se na taj način mogao stvoriti toliko žuđeni imunitet krda [1, 2]. Ovdje treba napomenuti i da postoje ozbiljni argumenti protiv stjecanja imuniteta krda od Covida-19 putem masovne infekcije, među kojima su vodeći težina bolesti i mogućnost da se na vrijeme dođe do cjepiva i zaštiti najranjivije. Osim toga, nejasno je zašto bi onda zavjerenici, predvođeni glavnim negativcem filma, američkim imunologom Anthonyjem Faucijem, forsirali mjere fizičke distance. Koliko je njena ograda od titule protivnice cijepljenja neodrživa, govori i činjenica da je Robert F. Kennedy Jr., istaknuti pripadnik antivakserskog pokreta, napisao predgovor za knjigu koju je Mikovits objavila ovog proljeća i koja joj trenutno donosi priličan novac upravo zbog Plandemije. Časopis Science je u svom fact-checku tvrdnji Judy Mikovits, objavljenom 8. maja, primijetio i da se snimala s kapom na kojoj je pisalo Vaxxed II. Radi se o nastavku kontroverznog filma Andrewa Wakefielda, još jednog diskreditiranog liječnika koji je lažirao nalaze svojih istraživanja. Film Vaxxed II povezuje cjepivo MoPaRu s autizmom, što je teza koja već tri desetljeća nije potvrđena, ali su zato znanstvenici u više navrata zaključili da empirijskim istraživanjima nisu u stanju pronaći vezu između cjepiva i autizma. Mikovits je govorila na promociji tog filma u siječnju ove godine. Iza uspjeha filma, pak, stoji bivši zaposlenik Googlea, protivnik cijepljenja, Zach Vorhies. Grupe na društvenim mrežama, koje su dale krila ovom filmu, mahom se bave teorijama zavjere, pa i ona koja nosi ime Kolektivne akcije protiv Billa Gatesa. Nećemo biti cijepljeni!! Bez naloga i optužbi U “Plandemiji” se neistinito tvrdi da je dom istraživačice Judy Mikovits pretresen bez naloga i da je zatvorena bez optužbi. Mikki Willis: I za što su vas optužili? Judy Mikovits: Ni za što. Mikki Willis: Ali bili ste u zatvoru. Judy Mikovits: Zadržana sam bez optužbi. Nazivali su me bjegunkom od pravde. Bez naloga. Da je Judy Mikovits ipak uhićena uz optužnicu i valjani nalog može se doznati, između ostalog, iz njenih knjiga i ranijih intervjua. O nalogu je pisala u knjizi Kuga iz 2014. godine, koja je sredinom travnja dobila i nastavak pod nazivom Kuga korupcije. Kako se može doznati sa službene stranice, obje su postale hitovi. Prodaju se za 20-ak dolara po komadu i teško je ne povezati njihov uspjeh s Plandemijom. Dakle, u svojoj knjizi iz 2014. godine opisala je kako su joj na vrata došla trojica šerifa i obavijestili je da imaju nalog za pretres, mašući žutim komadom papira. U Kugi također navodi da je nalog za pretragu njenog doma u Nevadi izdalo okružno tužiteljstvo okruga Washoe te spominje kako je njen odvjetnik ispitivao sud o tome zašto je Mikovits uhićena s nalogom bez jamčevine, piše Snopes u analizi objavljenoj 8. 5. 2020., uz koju je objavio i originalan nalog. Da je Mikovits ipak bila kazneno gonjena s dvije optužbe - posjedovanje ukradene imovine i nezakonito uzimanje kompjuterske opreme i podataka - priznala je portalu ProPublica, koji je o “Plandemiji” pisao 9. 5. 2020. Zapravo je, kako kaže, htjela reći da se odustalo od progona i da protiv nje nisu bile podignute nikakve optužnice temeljem kojih bi je se moglo optužiti da je bježala od pravosuđa. Zbunjena sam dulje od deset godina”, kazala je Mikovits novinaru ProPublice i dodala da će pokušati biti jasnija kad bude govorila o ovoj temi u budućnosti. Njen bivši poslodavac, Institut Whittemore Peterson (WPI), tužio ju je zbog krađe laboratorijskih materijala, nakon što su joj dali otkaz. Otpustili su je nakon što je njezino revolucionarno istraživanje iz 2009. objavljeno u časopisu Science, o uzročnoj vezi između neurološkog poremećaja, Sindroma kroničnog umora (CFS) i mišjeg retrovirusa XMRV, doživjelo fijasko. Nakon dvije godine niti jedan laboratorij nije mogao verificirati nalaze tog istraživanja, iako je Mikovits u pokušaju verifikacije i sama sudjelovala. Ispostavilo se da su revolucionarni rezultati posljedica kontaminacije uzoraka u laboratoriju, a Science je povukao članak. To je dovelo do urušavanja njenih odnosa s vodstvom instituta za istraživanje rijetkih neuroimunih poremećaja, Annette Whittemore i njenim suprugom Harveyjem. Njihova kćer je, naime, imala dijagnozu CFS-a (Science). Kako se doznalo na suđenju, Mikovits je naredila kolegi Maxu Pfostu da joj pomogne u malverzacijama, što je on i učinio, te je to priznao sudu. Mikovits mi je naredila da uklonim uzorke iz laboratorija u WPI-ju i sve bilježnice iz WPI-ja koje sadrže nezamjenjiva istraživanja i podatke i da joj ih predam kasnije. Zadržala je svoj laptop s informacijama s WPI-ja sa sobom, kazao je. Mikovits je pobjegla u Kaliforniju i predala se nakon šest dana te, prema izvještajima iz medija, vratila dio materijala. Ondje je provela i neko vrijeme u pritvoru. Vraćanje dijela materijala dovelo je do odbacivanja optužbi za kriminal, ali nije zaustavilo WPI da zadovoljštinu dobije privatnom tužbom na sudu. O njenim problemima sa zakonom iscrpno je izvještavao Science 2011. godine, ali i drugi mediji [1, 2]. Nakon neuspjeha da dokaže vlastite rezultate i razlaza s WPI-jem, Mikovits je nastavila širiti oborenu teoriju o XMRV-u i CFS-u, usprkos jasnom znanstvenom konsenzusu da poveznice između tog virusa i bolesti nema. Laboratorij Jasno je da se ovim virusom manipuliralo. Ovom obitelji virusa se manipuliralo i proučavalo je se u laboratoriju u koji su dovođene životinje i onda je ovo izašlo, namjerno ili ne. To se nije moglo dogoditi prirodnim putem. Nije netko otišao na tržnicu, nabavio šišmiša, nije virus skočio direktno na čovjeka. To tako ne funkcionira. To je ubrzana evolucija virusa. Da se ovo događalo prirodnim putem bilo bi potrebno 800 godina. Science, pak, navodi da znanstvene procjene sugeriraju da je najbliži srodnik novom koronavirusu onaj koji je identificirao Institut za virologiju u Wuhanu (WIV), pronađen u šišmiša. Njegova udaljenost u evolucijskom vremenu do SARS-CoV-2 iznosi oko 20 do 80 godina. Nema dokaza da se virusom šišmiša manipuliralo. Nema dokaza, nastavljaju, da je SARS-CoV-2 nastao u WIV-u. O velikoj sličnosti između novog koronavirusa i onoga pronađenog u šišmiša objavljivani su radovi još u veljači. Kineski znanstvenici u uglednom su časopisu Nature naveli da su identični u 96 posto genoma. Lancet navodi da je novi koronavirus identičan u 88% genoma s dva koronavirusa iz šišmiša, SL-CoVZC45 i SL-CoVZXC21, dok je sa SARS-om identičan u 79 posto genoma. Tim Kristiana G. Andersona s Istraživačkog instituta bolnice Scripps u San Diegu u Kaliforniji koji je istraživao svojstva i porijeklo novog koronavirusa, poručio je da je vrlo malo vjerojatno kako se radi o uzgojenom virusu. Kompjuterski modeli nastali iz analize SARS-a i srodnih mu koronavirusa, naprosto nisu predviđali adaptaciju proteina šiljaka novog koronavirusa koja ga je u konačnici učinila sposobnim da zarazi ljude i da se lako prenosi s čovjeka na čovjeka. Naše analize jasno pokazuju da SARS-CoV-2 nije laboratorijski konstrukt ili namjerno manipuliran virus. Uzeli su u obzir i da postoje dokumentirani slučajevi laboratorijskih bijega SARS-CoV28. Također, ističu i da je činjenicu da se već dugi niz godina u laboratorijima diljem svijeta provode bazična istraživanja pronalaska koronavirusa tipa SARS-CoV [1]. Ovaj virus je godinama bio zanimljiv znanstvenicima upravo zato što mu je nedostajalo jako malo da mutira i inficira čovjeka, poput ranijih SARS-a i MERS-a. Osim toga, virusi pronađeni kod šišmiša odgovorni su do sada barem za četiri pandemije pa je i njihovo proučavanje potrebno kako bi se predvidjele buduće epidemije (Nature). U pismu podrške kineskim znanstvenicima objavljenom u veljači u Lancetu, deseci znanstvenika iz niza zemalja pišu: Zajednički snažno osuđujemo teorije zavjere koje sugeriraju da COVID-19 nema prirodno porijeklo. Znanstvenici brojnih zemalja su objavili i analizirali genome uzročnika bolesti, SARS-CoV-2,1 i mahom zaključili da je ovaj koronavirus potekao od divljih životinja 2, 3, 4, 5, 6, 7, 8, 9,10, kao i brojni drugi patogeni 11, 12. Nedavno su se oglasile i američke obavještajne službe. Naglašavajući da će rigorozno pretresati sve informacije vezane za porijeklo virusa, istakli su i da se “slažu sa širokim znanstvenim konsenzusom da virus koji izaziva Covid-19 nije napravio čovjek, niti je genetski modificiran”. “Anthony Fauci je dio zavjere” Mikki Wills: Anthony Fauci... čovjek koji vodi radnu skupinu za pandemiju je bio uključen u zataškavanje. Judy Mikovits: On je upravljao prikrivanjem. Ustvari, svi drugi su bili plaćeni, i to vrhunski, milijunima dolara u sredstvima od Tonyja Faucija, njegove organizacije, Nacionalnog instituta za alergije i zarazne bolesti (NIAID). Istraživači koji su počinili ovu prevaru su do dana današnjeg vrhunski plaćeni od NIAID-a. Mikki Wills: I cijeli svijet sluša njegove savjete kako da se nose s trenutnom pandemijom. Kako da znamo da je ono što on govori ono što trebamo znati? Judy Mikovits: To što on govori je apsolutna propaganda, ista vrsta propagande koju je zastupao da bi ubio milijune (ljudi) od 1984. Iako nije jasno o kakvom prikrivanju se radi, jer Mikovits nije do kraja objasnila za što točno optužuje Faucija, u jednom momentu ona kaže kako je organizacija na čijem je čelu Fauci, američki Državni institut za alergije i zarazne bolesti, “platila istražitelje”. Američki fact-checking portal PolitiFact se pozabavio ovim tvrdnjama i našao da se radi o iskrivljenom predstavljanju sukoba sa zakonom koji je Mikovits imala prije deset godina. Mikovits tvrdi u filmu da su joj otuđene bilješke bile podmetnute. PolitiFact je kontaktirao američki Državni institut za zdravlje, u čijem sastavu je Državni institut za alergije i zarazne bolesti, sa upitom za komentar o ovim tvrdnjama. Iz Instituta su rekli: Državni institut za zdravlje i Državni institut za alergije i zarazne bolesti su usredotočeni na ključni istraživački rad čiji je cilj zaustaviti COVID-19 pandemiju i spriječiti umiranje [od te bolesti]. (...) Ne upuštamo se u taktike pojedinaca koji nastoje da onemoguće naše napore. Zavjere oko suramina za autizam i hidroksiklorokina za Covid-19 Intervju se nastavlja tvrdnjom da farmaceutske kompanije u zavjeri s američkom agencijom za lijekove zabranjuju jeftine lijekove kako bi prodavale svoje skuplje: Judy Mikovits: Američka medicinska agencija je govorila da će liječnici gubiti licence budu li koristili hidroksiklorokin, lijek protiv malarije koji je na listi esencijalnih lijekova diljem svijeta već 70 godina. Doktor Fauci to naziva anegdotalnim. (...) Nije pričanje priča ako imamo tisuće stranica podataka koji navode da je učinkovit protiv ovih obitelji virusa. Za pola dolara mogli bismo zaštititi tisuću ljudi na sedam dana, s dvije doze dnevno, s jednom epruvetom koja košta 600 dolara. I to nije učinjeno. Ovo je ključni lijek i njega se krije od ljudi. Ne samo sada, nego i vezano za naše otkriće o autizmu; postojao je stari antivirusni lijek, poznat stotinu godina po imenu suramin na listi esencijalnih lijekova Svjetske zdravstvene organizacije. Djeci s autizmom je doslovno davao glas, život. Što su Bayer i Monsanto napravili? Uzeli su ga svima, ne možete ga sada nabaviti niti da vam život ovisi o tome. A mi smo se trudili, vjerujte mi, na svaki mogući način. I onda kada uzmete taj lijek — i to ne samo SZO-u, nego i Agenciji za hranu i lijekove (FDA), Centru za kontrolu bolesti (CDC), Tonyju Fauciju... zatvorite sve. Kada sve to okončate, ponovo ćemo imati zdrav svijet. I imat ćemo gomilu novca zato što možemo uzeti sav taj novac koji su zaradili na svojim patentima i možemo ga dati žrtvama ove korupcijske kuge. Mikki Wills: Može li se reći da je sve što se nije moglo patentirati ugašeno namjerno zato što nije bilo načina da se na tome profitira, svi ti prirodni lijekovi koje smo oduvijek imali? Judy Mikovits: Apsolutno je to točno rečeno. I to je točno ono što se događa s Covidom-19. Mikovits tvrdi da postoje podaci o učinkovitosti lijeka hidroksiklorokin protiv koronavirusa, porodice virusa u koju spada SARS-CoV-2. To nije točno, jer još uvijek ne postoji lijek ni za SARS-CoV-1, koji je izazvao epidemiju bolesti SARS 2003. godine. U članku o toj bolesti, koji je objavljen na portalu Healthline u ožujku 2016. godine, se kaže: Ne postoji dokazana terapija koja je učinkovita za svaku osobu koja ima SARS. Antiviralni lijekovi i steroidi se nekad primjenjuju da se umanji oticanje pluća, ali nisu učinkoviti za svakoga. Dodatni kisik ili respirator mogu biti prepisani po potrebi. U teškim slučajevima, također se može dati krvna plazma od nekog tko je prebolio SARS. Ipak, još uvijek nema dovoljno dokaza da su ove terapije učinkovite. (...) Istraživači trenutno rade na cjepivu protiv SARS-a, ali nije bilo ispitivanja na ljudima za potencijalno cjepivo. Budući da nema dokazane terapije ili lijeka za SARS, važno je poduzeti što je više moguće preventivnih mjera. Kad je u pitanju SARS-CoV-2, hidroksiklorokin je postao “slavan” nakon što ga je američki predsjednik Donald Trump proglasio učinkovitim lijekom, pozivajući se na francusku kliničku studiju koja je u međuvremenu osporena. Učinkovitost tog lijeka u terapiji za Covid-19 do sada nije dokazana, iako je u SAD-u odobren za liječenje teških pacijenata. Pročitajte više u analizama Raskrinkavanja i Faktografa [1, 2, 3]. Tvrdnja da je lijek suramin učinkovit u tretmanu autizma, koju Mikovits iznosi u filmu, bazira se na studiji koja je objavljena 26. svibnja 2017. godine. Tim naučnika sa Sveučilišta California u San Diegu promatrao je učinke tog lijeka na grupi od deset autističnih dječaka, od kojih je pet dobilo lijek, a pet placebo. Iako u zaključku studije stoji da su ispitanici u grupi koja je primila lijek pokazali neke pozitivne učinke, autori su se ogradili sljedećim pasusom: Suramin nije odobren za tretiranje autizma. Kao mnogi intravenozni lijekovi, kada se primjenjuje nepravilno i od strane neobučenog osoblja, u pogrešnoj dozi i po pogrešnom rasporedu, bez pažljivog mjerenja prisustva lijeka u organizmu i praćenja toksičnosti, suramin može biti štetan. Pažljiva klinička ispitivanja će biti potrebna kroz vremenski period od nekoliko godina i na nekoliko različitih mjesta da bismo utvrdili kako sigurno koristiti suramin u malim dozama u liječenju autizma, i da bismo uočili interakcije između lijekova i rijetke nuspojave koje se trenutno ne mogu predvidjeti. Izričito upozoravamo da se suramin ne koristi bez [liječničkog] odobrenja. Maske Nošenje maske doslovno aktivira vaš vlastiti virus. Razboljet ćete se od vlastite reaktivirane ekspresije koronavirusa. Nema dokaza koji bi to podržali, naprotiv - nošenje maske za lice sprječava širenje koronavirusa - to ljude ne čini podložnijima virusu, navodi Politifact. Što se tiče izraza ekspresija koronavirusa navode da im je nejasno što bi to trebalo značiti, a isto piše i Science: Nije jasno što Mikovits znači ekspresija koronavirusa. Nema dokaza da nošenje maske može aktivirati viruse i učiniti ljude bolesnima, navode u svom fact-checku Plandemije. Američki Centar za kontrolu bolesti (CDC) savjetuje svima koji izlaze u javnost da nose masku. Zaražene osobe mogu pokazati prve simptome tek nakon dva tjedna pa je cilj spriječiti nenamjerno širenje virusa kašljem i kihanjem. Ne postoji ništa vezano za nošenje maske što bi imalo bilo kakav biološki relevantan utjecaj na virusnu aktivnost, rekao je Richard Peltier sa Sveučilišta Massachusetts-Amherst za Politifact. Dodaje da maska naprosto hvata kapljice prije nego što dođu do nečijih usta ili nosa. To nije atomska fizika, a dr. Mikovits bi to trebala znati, dodaje. Karantenske mjere umanjuju imunitet U “Plandemiji” se pojavljuje i video u kojem dva doktora tvrde da imunitet osoba koje ostaju kući zbog karantenskih mjera opada. Dr. Erickson: Ovo nema smisla. Nosimo masku u akutnoj situaciji da bi se zaštitili. Mi ne nosimo maske, zašto? Zato što razumijemo mikrobiologiju. Razumijemo imunologiju. I želimo jake imunološke sustave. Naš imunološki sustav je navikao na dodirivanje. Mi dijelimo bakterije, stafilokokne, streptokokne bakterije, viruse. Razvijamo imunološki odgovor na te stvari svakodnevno. Kad mi to oduzmete, moj imunološki sustav slabi. Dok sam izoliran na jednom mjestu, moj imunološki sustav slabi. Ako me tamo držite mjesecima, slabi još više. I tako ja sam kući, perem ruke energično, čistim police, zabrinut zbog stvari koje mi stvarno trebaju da preživim. Dr. Massihi: Ako niste imunodeficijentni i niste stariji, trebali biste moći izaći van bez rukavica i maske. Ako jeste, mislim da biste se trebali izolirati ili nositi masku i rukavice. Ne mislim da svatko treba nositi masku i rukavice jer to smanjuje vašu bakterijsku floru. Ne dozvoljava vam interakciju s društvom. I vaša bakterijska flora i virusi, vaši prijatelji koji vas štite od drugih bolesti, nestaju. I onda je vjerojatnije da ćete dobiti oportune infekcije, infekcije koje se nadaju da nemate svojih dobrih mikroba da se bore za vas, ako me razumijete. Dr. Erickson: I onda, kad svi izađemo iz izolacije s oslabljenim imunološkim sustavom, i počnemo razmjenjivati viruse, bakterije, što mislite, što će se desiti? Bolesti će buknuti. (...) Osnovni materijal vašeg imunološkog sustava su virusi i bakterije, kraj priče. Dva doktora čije se izlaganje pojavljuje u filmu su Dan Erickson i Artin Massihi, vlasnici privatnih centara hitne medicine u Bakersfieldu, u Kaliforniji, koji su 22. travnja sazvali press konferenciju i rekli da se na osnovu testiranja na Covid-19 u toj regiji može zaključiti kako se bolest proširila više nego što se misli te da nije opasna onoliko koliko struka kaže da jest. To im je donijelo “slavu” u krugovima teoretičara zavjere. U članku od 28. travnja na portalu The Mercury News se kaže kako su njihove tvrdnje opovrgnute od strane stručnjaka, ali su se i dalje nastavile širiti internetom. Citiraju biologa Carla Bergstroma sa Sveučilišta u Washingtonu. “Ti doktori nisu smjeli pretpostaviti da su pacijenti koje su testirali - koji su došli na brze Covid-19 testove ili koji su tražili hitnu medicinsku brigu zbog simptoma koje su imali usred pandemije - reprezentativan uzorak za cijelu populaciju, rekao je doktor Bergstrom, biolog specijaliziran u modeliranju zaraznih bolesti. On je uporedio njihove zaključke s “određivanjem prosječne visine Amerikanaca na osnovu [visine] igrača u NBA košarkaškoj utakmici”. A i najkredibilnije studije stopa smrtnosti od Covida-19 su u stvarnosti puno više od onih koje su ta dva doktora predstavili. “Koristili su metode koje su presmiješne da bi dobili rezultate koji nisu vjerojatni” rekao je Bergstrom. U dijelu izlaganja ta dva doktora koji je iskorišten za film “Plandemic”, oni iznose teoriju da će imunološki sustav ljudi koji budu provodili vrijeme u zatvorenim prostorima zbog restriktivnih mjera slabiti, što će dovesti do većeg širenja bolesti Covid-19 kad se mjere zatvaranja ukinu. Takva tvrdnja nije točna jer ostanak kući i održavanje tzv. socijalne distance ne znači život u sterilnom okruženju - mikroorganizmi s kojima se susrećemo svaki dan i koji pomažu imunitet su još uvijek tu. Ono što takav način života u relativno kratkom periodu znači je da se izbjegava jedan konkretan virus - SARS-CoV-2, za koji još uvijek ne postoji učinkovit lijek, niti cjepivo, a nema ni kolektivnog imuniteta koji bi nas zaštitio. Dr. Mikhail Varshavski na ovaj je način objasnio zašto teza o gubitku imuniteta zbog karantenskih mjera nije točna: Kad se pretjerano štitite - djeci prokuhavate vodu, ne dopuštate im da se igraju u prljavštini, stalno dezinficirate sve što dodirujete - niste dovoljno izloženi virusima i bakterijama, tako da se vaš imunološki sustav zapravo pojačava, a ne pada. Dolazi do točke kada počinje reagirati na stvari koje ne prijete. Kao rezultat toga, vidjeli smo porast autoimunih bolesti i alergija, jer nemamo one bakterije i viruse kojima bismo trebali biti izloženi. U pravu je [Erickson], ali radi se o nesporazumu. Zapravo se na ovaj način pojačava imunološki sustav. Brojke Broj umrlih od SARS-CoV-2 je prenapuhan, jer se Covid-19 upisuje kao uzrok smrti i kad to nije, navodi se u filmu. Doktor Erickson: Kad pišem izvještaj o smrti, na mene se vrši pritisak da dodam i Covid. Zašto? Zašto se vrši pritisak na nas da dodamo Covid? Možda da se uvećaju brojke i da izgleda malo gore nego što jest? Mislim da je tako. Često se za argument o napuhavanju brojki koristi krivi prijevod ili interpretacija preporuke američkog Centra za kontrolu bolesti, uz tvrdnju da je CDC naložio da se svaka smrt čiji je uzrok nepoznat zavodi kao smrt od COVID-19. No, u tom uputstvu od 24. ožujka zaista piše: Covid-19 treba biti uveden u smrtnom listu za sve preminule kod kojih je bolest uzrokovala, ili se smatra da je uzrokovala smrtni ishod, ili da mu je doprinijela. Netočno je i da bolnice, kao što se insinuira, dobivaju više novca ukoliko imaju više mrtvih od Covida-19 [1, 2]. Dobivaju, naime, potporu ukoliko imaju više oboljelih, ali smrtni ishod ne utječe na tu svotu. O tvrdnjama da su brojke preuveličane izvještavali smo više puta [1, 2, 3, 4]. Puno je vjerojatnije da je situacija obratna. Iako je prerano za utvrđivanje koliki udio zaraženih umire od Covida-19, zasad je zabilježen velik rast viška smrtnosti u najteže pogođenim područjima. Podaci Europskog monitoringa viška smrtnosti prilično upečatljivo ocrtavaju razliku između najgoreg tjedna gripe 2017. te najgoreg tjedna epidemije novog koronavirusa 2020., ali tu su, primjerice, i podaci o smrtnosti u New Yorku u usporedbi s prethodnih pet godina. Hrvatski zavod za javno zdravstvo na 60 tisuća ljudi zaraženih gripom sredinom travnja izvještava o 16 smrtnih slučajeva. S druge strane, do 13. svibnja potvrđena su 2.213 slučaja Covida-19, a preminule su 94 osobe. Brojni mediji (Economist, Financial Times) u svojim analizama viška smrtnosti teoretiziraju da su brojke vrlo vjerojatno i puno veće od službenih. London Business School navodi da je na svaki službeno zabilježeni smrtni slučaj u Italiji povezan s Covidom-19 možda ostala neprimijećena još jedna smrt. Ovim se ne implicira samo da bi broj smrti povezanih s Covidom-19 mogao biti dvostruki u odnosu na službene brojke, nego i da bi broj zaraženih, koji se obično procjenjuje obrnutim stopama smrtnosti, također mogao biti znatno veći nego što se prethodno mislilo. Španjolska, koja je među vodećim zemljama u svijetu po broju mrtvih na milijun stanovnika, provela je preliminarno istraživanje uz pomoć seroloških testova na 90 tisuća ispitanika. Usprkos visokim brojkama zaraženih i mrtvih, antitijela nosi samo 5 posto populacije. Prema toj studiji, koja je još uvijek u toku, u Španjolskoj je umrlo 1,15 posto svih zaraženih, uključujući asimptomatične i one s blagim simptomima (infection fatality rate, IFR). Broj mrtvih u odnosu na broj dijagnosticiranih (case fatality rate, CFR) je u Španjolskoj blizu 9,9 posto. Britanski statistički ured, osim toga, razlikuje smrti povezane s Covidom-19 te one kojima je ta bolest navedena kao osnovni razlog smrti, iako su imali komorbiditete. Ocjena Video zapis “Plandemija” se na našem govornom području pojavio 5. maja na stranici Hrvatske udruge roditelja aktivista (HURA), cijepljenje.info, a kao vijest je prvi put prenesena istog dana na portalu Transformacija Svijesti. Video snimak su u svojim člancima zatim objavili i portali Logično, Hercegovački info portal i Kreator. Budući da je postojao nalog za pretres, tvrdnju iz “Plandemije” da je policija ušla u stan Judy Mikovits bez naloga ocjenjujemo kao lažnu vijest. Istu ocjenu dajemo i tvrdnji da je virus SARS-CoV-2 stvoren vještačkim putem, koju ocjenjujemo i kao pseudonauku. Struka se slaže da je taj virus najvjerovatnije nastao prirodnim putem, a nema dokaza koji potvrđuju obratno. Tvrdnji da je Anthony Fauci dio “zataškavanja” dajemo ocjenu teorija zavjere. “Plandemija” ne nudi konkretno objašnjenje o kakvom zataškavanju se radi, niti bilo kakav dokaz da je Fauci umješan u tako nešto. Mikovits također tvrdi da su farmaceutske kompanije u zavjeri sa američkom agencijom za lijekove i da zabranjuju jeftine lijekove kako bi prodavale svoje skuplje. Analizom smo utvrdili da ti “jefitni” lijekovi - konkretno suramin za tretman autizma i hidroksiklorokin za liječenje COVID-19 - nisu učinkoviti u terapijama za koje Mikovits tvrdi da jesu, te i toj tvrdnji dajemo ocjenu pseudonauka. Tvrdnju da nošenje maske na licu “aktivira vaš vlastiti virus” ocjenjujemo kao lažnu vijest i pseudonauku, budući da nema nikakvog dokaza za tako nešto - čak je obratno: struka preporučuje nošenje maske kao vid prevencije širenja bolesti COVID-19. Tvrdnji da karantinske mjere doprinose padu imuniteta - što bi, prema izjavama koje se čuju u “Plandemiji”, dovelo do naglog širenja bolesti nakon ukidanja mjera zatvaranja - dajemo ocjenu pseudonauka, budući da se zasniva na netačnim medicinskim zaključcima . Tvrdnju da je broj umrlih od SARS-CoV-2 prenapuhan, jer se COVID-19 upisuje kao uzrok smrti i kad to nije slučaj, dajemo ocjenu lažna vijest. Nakon nekoliko mjeseci pandemije, jasno je da je stopa smrtnosti značajno porasla u pogođenim dijelovima svijeta, a prema dosad dostupnim analizama, udio COVID-19 u mortalitetu je vjerovatno i viši od zvaničnog. Ana Benačić (Faktograf) i Rašid Krupalija (Raskrinkavanje) Pogledajte originalni članak Objavljeno: 2020-05-05 PLANDEMIJA – Dokumentarni film 1. dio Teorija zavjere Pseudonauka Lažna vijest Izvor: Transformacija svijesti Objavljeno: 2020-05-05 PLANDEMIJA – Dokumentarni film 1. dio Teorija zavjere Pseudonauka Demantirano Prenošenje lažnih vijesti Izvor: Kreator Objavljeno: 2020-05-10 Cenzori govore o dokumentarnom filmu “Plandemija”. Što je toliko opasno u vezi s tim? Teorija zavjere Pseudonauka Prenošenje lažnih vijesti Izvor: Logično Objavljeno: 2020-05-11 Cenzori govore o dokumentarnom filmu “Plandemija”. Što je toliko opasno u vezi s tim? Teorija zavjere Pseudonauka Prenošenje lažnih vijesti Izvor: HIP Autor: Rašid Krupalija Objavljeno: 21. 05. 2020 | Zadnji put osvježeno: prije 9 mjeseci Red flag Lista medija koji objavljuju lažne vijesti High risk Lista medija koji objavljuju izvještaje upitne istinitosti Posljednje objavljene analize Teorija zavjere Vakcine nisu biološko oružje Dezinformacije o vakcinama toliko su učestale u proteklim mjesecima da su v... Teorija zavjere 19.03.2021 Lažna vijest Ne, ni ovog puta nema nikakvog “strašnog otkrića” o vakcinama Dokumentacija vakcina protiv Covid-19 dijeli se po društvenim mrežama uz ma... Lažna vijest Manipulisanje činjenicama 18.03.2021 Lažna vijest Osobe koje su primile vakcinu protiv Covid-19 mogu donirati krv Društvenim mrežama proširila se tvrdnja da vakcinisani ne smiju biti davaoc... Lažna vijest Prenošenje lažnih vijesti 18.03.2021

article_url: https://raskrinkavanje.ba/analiza/plandemija-najuspjesnija-teorija-zavjere-o-covidu-19-pada-vec-na-planu