Naš Kodeks je iznimno važan upravo u ovakvim izuzetnim situacijama ugroze zdravlja građana. Javnost očekuje poruke liječnika, ali javnost s pravom očekuje da su te poruke i stavovi znanstveno utemeljeni. Neozbiljne i neodgovorne tvrdnje rijetkih liječnika koje se mogu naći u medijima šalju poruke koje minimiziraju opasnost od epidemije i nužni ostanak doma. Upozoravamo sve takve kolegice i kolege da netočnim, neodgovornim i neznanstvenim komuniciranjem krše Kodeks medicinske etike. Dapače takva javna komunikacija ne doprinosi čovjekovom zdravlju, ne promiče zdravlje i ne sprječava širenje bolesti, a što su liječničke obveze propisane Kodeksom. Vezano na ponovno otvaranje rasprave o cijepljenju u javnosti, podsjećamo još jednom na sadržaj Deklaracije o važnosti cijepljenja, koju su u travnju 2017. godine zajednički donijeli Hrvatska liječnička komora i Hrvatski zavod za javno zdravstvo, a potpisima je podržali istaknuti medicinski stručnjaci, predstavnici zakonodavne i izvršne vlasti, stručnih društava HLZ-a, stručnjaci s medicinskih i pravnih fakulteta te predstavnici udruge pacijenata. Cijepljenje je najuspješnija javnozdravstvena mjera koja je spasila i spašava više ljudskih života nego bilo koja druga medicinska intervencija u povijesti medicine. Visokom procijepljenošću stanovništva postiže se kolektivni imunitet, a cijepljenje je jedno od najvećih dostignuća modernog doba te se ubraja u najsigurnije medicinske intervencije. Smatramo nužnim ponovno naglasiti kako je cijepljenje znanstveno potvrđena, sigurna i učinkovita mjera u sprječavanju širenja zaraznih bolesti. Znanstveno je utvrđeno da je dobrobit cijepljenja za zdravlje ljudi neusporedivo veća od rizika pojave mogućih posljedičnih, neželjenih događaja. Liječnici kod cijepljenja doprinose ostvarivanju prava na zdravlje svakog građanina jer se cijepljenjem štiti zdravlje svakog građanina. Kako bi javnost sasvim slikovito shvatila važnost cijepljenja moramo glasno reći sljedeće: kad bi postojalo cjepivo protiv koronavirusa, ne bismo imali epidemiju ovakvih razmjera. Kako bi usporili širenje epidemije i smanjili štetu koju nanose infodemija i širenje dezinformacija u javnosti, ponavljamo sljedeće: - svaki čovjek ima pravo na zdravlje - čuvajmo naše zdravlje poštujući znanstvene i stručno utemeljene mjere, - povjerenje građana u liječničku struku je iznimno važno - vjerujte medicinskoj struci i znanstveno i stručno utemeljenim informacijama, - neprihvatljive su dezinformacije i lažne i neutemeljene izjave - budimo kritični i razumni, - liječnici i drugi zdravstveni radnici su tu za vas građane, za vaše najmilije, za sve bolesne, zaražene i one koji će to na žalost postati, oni su na prvoj crti i posvećeno rade svoj posao. Kako bismo uspješno nadvladali pošast pandemije novog koronavirusa, nužno je da svi zajedno doprinesemo pozitivnim stavom i ponašanjem, slijedeći razum, službene preporuke i znanstveno utemeljene dokaze.

article_url: https://www.hlk.hr/hlk-i-hlz-iznimno-je-vazno-u-javnoj-komunikaciji-iznositi-znanstveno-utemeljene-stavove-i-poruke.aspx?fbclid=IwAR12WX_IEiBr32K440ywlZZTJrBaVYmuYbA6eSm43a96eRgWqtGxkK_c4sE