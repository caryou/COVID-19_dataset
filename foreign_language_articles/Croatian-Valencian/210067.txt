Ebola Što je ebola ? Ebola virusna bolest (Ebola virus disease, EVD), poznata i kao Ebola hemoragijska groznica je rijetka, ozbiljna i često smrtonosna bolest koju uzrokuje virus ebole. Kolika je smrtnost od ebole ? Tijekom epidemije ebole smrtnost se kreće oko 60%, ali može biti i do 90 %. Gdje su najčešće epidemije ebole ? Epidemije ebole najčešće su u zabačenim seoskim područjima centralne i zapadne Afrike, koja graniče s tropskim šumama. Tko je prirodni domaćin Ebola virusa ? Smatra se da su tzv. „voćni“ šišmiši prirodni domaćin Ebola virusa. Ebola je prvenstveno zarazna bolest divljih životinja kišnih šuma (čimpanze, gorile, „voćni“ šišmiši, majmuni, antilope, svinje i dr.). Kako se prenosi ebola ? Ljudi se obično zaraze direktnim kontaktom s krvlju, izlučevinama, organima i drugim tjelesnim tekućinama zaraženih divljih, živih ili uginulih, životinja. Interhumano širenje zaraze ( sa čovjeka na čovjeka) odvija se od zaraženih osoba, bilo živih ili preminulih , izravnim kontaktom s krvlju ili drugim tjelesnim tekućinama (npr. slina, urin) . U to je uključen i nezaštićeni spolni odnos s pacijentima do tri mjeseca nakon njihovog oporavka od bolesti. Može li se ebola prenijeti zrakom ? Ebola se ne prenosi zrakom. Može li se ebola prenijeti hranom, predmetima, kupanjem u bazenu? Virusom ebole NE može se zaraziti putem predmeta (osim ako su svježe kontaminirane krvlju i tjelesnim tekućinama bolesnika), namirnicama (osim mesa zaraženih životinja) ili kupanjem u bazenu. Prenose li komarci virus ebole ? Komarci NE prenose virus ebole. Koliki je rizik izlaganja virusu ebole? Rizik izlaganja virusu ebole u normalnim komunikacijama je izrazito malen. Ako živite u zaraženim područjima ili ste putovali tamo, rizik od zaraze virusom ebole je izrazito malen, osim ako ste bili u izravnom kontaktu sa tjelesnim tekućinama osoba oboljelih od ebole, odnosno živih ili uginulih životinja. U kontakt s tjelesnim tekućinama uključen je i nezaštićeni spolni odnos s pacijentima do tri mjeseca nakon njihovog oporavka od bolesti. Tijekom epidemije ebole povećan rizik od oboljenja imaju zdravstveni djelatnici koji skrbe o oboljelim, članovi obitelji oboljelih kao i svi koji ostvaruju blizak kontakt s oboljelim ili umrlima od ebole. Zato je nužno da zdravstveni djelatnici nose sve propisane zaštitne mjere (zaštita za oči, respirator, skafander, nepropusna pregača, nazuvci, duple rukavice) i poštivaju procedure postupanja. Koliko dugo je zarazan bolesnik ? Bolesnik je zarazan cijelo vrijeme prisustva virusa u tjelesnim tekućinama. Virus se najduže zadržava u spermi (do tri mjeseca nakon ozdravljenja). Koji su simptomi ebole ? Bolest iznenada započinje 2-21 dana nakon izlaganja virusu pojavom vrućice, bolova u mišićima, slabosti, glavobolje i grlobolje. Nakon toga pojavljuju se povraćanje, proljev, osip i poremećeni radom jetre i bubrega . Kod nekih bolesnika javljaju se obilna unutarnja i vanjska krvarenja. Kako se virus ebole ponaša u vanjskoj sredini ? Virus ebole je izrazito osjetljiv u vanjskoj sredini. Uništava se sapunom, dezinfekcijskim sredstvima, sunčevim zrakama ili sušenjem. Pranje rublja kontaminiranog tjelesnim tekućinama u perilici rublja uništiti će se virus ebole. Virus živi veoma kratko i na površinama koje su na suncu ili posušenim površinama. Postoji li lijekovi i cjepivo protiv ebole ? Za sada ne postoje specifični lijekovi kao ni cjepivo . U tijeku su istraživanja nekolicine lijekova i cjepiva. Kako se liječi ebola ? Liječenje je simptomatsko. Trenutno stanje epidemije u Africi Aktualna epidemija ebole izbila je u u prosincu 2013. g. u Gvineji. Prvi laboratorijski slučaj ebole potvrđen je 22.03.2014. Epidemija se dalje širila na susjedne zemlje Liberiju i Siera Leone. Zemlje zahvaćene ebolom: Zemlje s intenzivnim širenjem ebole: Liberija, Gvineja i Siera Leone. Zemlje s lokaliziranim širenjem ebole: Senegal (1 slučaj), Španjolska (1 slučaj) i SAD (4 slučaja), Mali (1 slučaj). Zemlje u kojima je proglašen prestanak epidemije: Nigerija. U DR Kongu u tijeku je zasebna epidemija, nevezana uz postojeću epidemiju, samo neusporedivo manjih razmjera (66 oboljelih). Do 29. listopada 2014. u epidemiji je oboljelo ( potvrđenih, vjerojatnih i sumnjivih slučajeva) 13.567 osoba, od kojih je 4.951 umrlo (vidi Tablicu 1.). Tablica 1. Potvrđeni, vjerojatni i sumnjivi slučajevi i smrti od Ebole do 29. listopada 2014. g. Izvor: Svjetska zdravstvena organizacija Savjeti osobama koje putuju u Gvineju, Liberiju ili Sijera Leone Iako je rizik od izlaganja u normalnim ljudskim komunikacijama virusu ebole izrazito malen ukoliko putujete u navedena područja slijedećim preventivnim mjerama još više smanjujete rizik od zaraze: - Izbjegavajte izravan kontakt s krvlju ili tjelesnim tekućinama pacijenata i umrlih bolesnika od ebole, odnosno s predmetima koji su svježe kontaminirani izlučevinama bolesnika. - Izbjegavajte bliski kontakt s divljim životinjama i nemojte jesti meso divljih životinja. - Izbjegavajte nezaštićene spolne odnose. - Provodite pojačana higijena ruku. izvor: http://www.hzjz Savjeti osobama koje se vraćaju iz Gvineje, Liberije ili Sijera Leonea Iako je rizik da ste bili izloženi virusu ebole izrazito malen ipak: Ako dobijete vrućicu ili proljev, osjetite neobjašnjiv umor ili druge ozbiljne simptome unutar tri tjedna nakon povratka iz zemalja u kojima je epidemija ebole morate: - odmah potražiti liječničku pomoć i napomenuti gdje ste putovali jer je moguće da su simptomi rezultat zaraze nekom drugom tropskom bolešću, poput malarije, što treba odmah ispitati i započeti liječenje. - zabranjeno je unositi u zemlje Europske Unije svježe meso iz Afrike, a pogotovo iz Gvineje, Liberije ili Sijera Leonea, a pri ulasku u EU se osobito pregledava prtljaga putnika radi sprečavanja unosa mesa divljači iz tih zemalja. Ako ste bili u izravnom kontaktu s tjelesnim tekućinama živih ili preminulih osoba, odnosno živih ili uginulih životinja, uključujući nezaštićeni spolni odnos s pacijentima koji su se oporavili od bolesti, morate: - odmah potražiti liječničku pomoć i napomenuti gdje ste putovali, - prije posjeta kontaktirajte zdravstvenu ustanovu telefonom kako bi se medicinsko osoblje primjereno pripremilo za Vaš prijem izvor: http://www.hzjz Dodatne informacije o eboli, kretanju broja oboljelih i umrlih, kao i mjerama opreza možete pronaći na web stranicama Svjetske zdravstvene organizacije (WHO): Miljenko Ljubić, dr. med. spec. epidemiologije Mato Lakić, dr. med. spec. epidemiologije Sviđa vam se članak? Preporučite ga prijateljima putem ovih servisa... Share Tweet Email

article_url: https://www.zzjzdnz.hr/hr/zdravlje/prevencija-zaraznih-bolesti/790