MANJE LAGANJA – Preuzmi PROVERI ME ekstenziju Tim Istinomera 28. 9. 2020. Kako bi čitaocima najposećenijih informativnih portala u Srbiji omogućio da lakše prepoznaju neistine i zloupotrebe činjenica u izjavama političara i javnih funkcionera, Istinomer je unapredio svoju ekstenziju za internet pretraživače “Proveri me”. Nova verzija ekstenzije je dostupna za Google Chrome,Mozilla Firefox i Safari internet pretraživače. Kada instaliraju “Proveri me!”, čitaocima web izdanja Blica, Večernjih novosti, B92, Kurira, N1, Danasa i Telegrafa vizuelno će biti obeležene izjave koje je Istinomer ocenio kao (ne)istinite. Takođe, čitaoci će moći da selektuju izjavu političara u čiju istinitost ili doslednost sumnjaju i jednostavno je pošalju timu Istinomera na proveru (obeležite tekst koji želite da proverite, desnim klikom izaberite „Proveri me“ i time ste poslali izjavu Istinomeru). O tome koliko je neophodna “Proveri me” ekstenzija dovoljno govori podatak da je od 110 izjava koje je Istinomer proverio u prvih devet meseci ove godine, čak 90 odsto njih dobilo negativnu ocenu. Većinu tih izjava Istinomer je pronašao na informativnnim portalima koji, često bez bilo kakve provere, svakodnevno objave desetine vesti i prenesu isto toliko izjava političara. Nije novost da su zaobilaženje istine i manipulacija činjenicama tradicionalne discipline u kojim pobeđuju domaći političari, a zahvaljući modernim tehnologijama, čini se da se laži šire brže nego ikada. Istinomer je, zahvaljujući “Proveri me!” ekstenziji među dobitnicima nagrade za inovacije u oblasti fektčekinga koju dodeljuje Facebook Journalism Project i Globalna mreža fektčekera (IFCN). Instaliranjem i upotrebom ekstenzije ne narušava se privatnost korisnika, niti se prikupljaju lični podaci. Preuzmi “Proveri me!” ekstenziju: Google Chrome LINK Mozilla Firefox LINK Safari LINK fektčeking lažne vesti proveri me

article_url: https://www.istinomer.rs/o-fektcekingu/proveri-me/