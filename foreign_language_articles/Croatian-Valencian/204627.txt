Naslov sa nepostojećom izjavom genetičara o virusu SARS-CoV-2 uklonjen nakon reakcije Naslov članka na portalu N1 manipulativno je predstavio izjavu genetičara Damira Marjanovića o naučnim tvrdnjama vezanim za virus SARS-CoV-2, dajući joj ton teorije zavjere. Nakon reakcije profesora Marjanovića, naslov sa spornom tvdnjom je promijenjen. Ocijenjeni članci N1 Dezinformacija; Manipulisanje činjenicama; Demantirano; Slobodna Bosna Dezinformacija; Manipulisanje činjenicama; Cazin net Dezinformacija; Manipulisanje činjenicama; Genetičar i profesor na Burch univerzitetu u Sarajevu Damir Marjanović je bio gost u emisiji “Izvan okvira” na N1 televiziji, koja je emitovana 11. maja 2020. godine. Portal N1 je 11. maja objavio članak u kojem je sumiran intervju sa profesorom Marjanovićem, a koji je objavljen sa naslovom: Marjanović za N1: Virus je možda vještački proširen Članak sa istom tvrdnjom u naslovu su prenijeli portali Cazin (.net) i Slobodna Bosna, koja ga je opremila naslovom: PROFESOR MARJANOVIĆ PODGRIJAO TEORIJE ZAVJERE: Virus je možda vještački proširen i zloupotrebljen u političke, vojne... (VIDEO) U članku se navodi dio intervjua sa profesorom Marjanovićem koji glasi: “Ispitujemo nepoznat fenomen. Svakog dana dolazimo do novih činjenica. Neke stvari su neobične za ovaj virus, prvenstveno za brzinu njegovog širenja, način na koji je buknuo. To će virolozi i epidemiolozi puno bolje reći. Ovdje govorim o genetičkim istraživnjima; istraživanjima koja su zasnovana na analizi genoma virusa, kako onoga koji se pojavio u Kini, tako i onih genoma virusa koji su utvrđeni širom svijeta”, kazao je za N1 Marijanović dodavši da ne tvrdi da se ovaj virus nije vještački širio, da virus možda nije namjerno iskorišten i zloupotrebljen u političke, vojne, sociološke stvari. U uvodu emisije u kojoj je intervjuisan profesor Marjanović, voditelj Nikola Vučić je postavio niz pitanja o virusu SARS-CoV-2 i pandemiji bolesti COVID-19 koju je izazvao. Intervju sa profesorom Marjanovićem je i započeo pitanjem da li je virus prirodan ili je stvoren vještački. Marjanović je odgovorio da je njegovo uvjerenje, zasnovano na dostupnim naučnim saznanjima, da je virus prirodnog porijekla. Voditelj je potom postavio sljedeće pitanje: Nikola Vučić: Ipak, brojni znanstvenici, hajde neću reći brojni, ali postoje stručnjaci, inozemni i domaći, koji izražavaju sumnju u tu tvrdnju da je ovaj novi koronavirus prirodno došao, a ne da je vještački, da je pobjegao ili da je pušten iz laboratorija. Kakvu argumentaciju oni koriste za takvu tvrdnju? Da li je ta argumentacija, po vašem uvjerenju, dovoljno uvjerljiva, da tako kažem? Marjanović je ponudio sljedeći odgovor: Damir Marjanović: Hajte, prije nego što vam odgovorim na pitanje, morate znati kako znanost - ali stvarna znanost - funkcionira. Vi imate polaznu hipotezu, radite određene eksperimente, radite određene analize, dođete do nekih rezultata; na osnovu rezultata, kroz neke diskusije, dolazite do određenih zaključaka. Nije ništa neuobičajeno da na osnovu istih rezultata, dva znanstvenika imaju različite zaključke. Ono što mogu za sada reći, što mogu vrlo jednostavno reći, vjerujem da kolege koji to objavljuju… neki od tih kolega su ljudi koje ja osobno znam i s kojima… koji imaju zavidnu znanstvenu karijeru, a s kojima i ne moram da se složim prilikom generiranja tih podataka (...) i generiranja zaključaka, normalno. Postoje određene stvari koje su uistinu neobične za ovaj virus. Prvenstveno za brzinu njegovoga širenja, način na koji je odjednom nastao, na koji je buknuo; to će vam reći epidemiolozi i virolozi mnogo bolje, i pojasniti što je to neobično i što to stvarno, na neki način stavlja sumnju na to da je virus nastao - i širio se - prirodnim putem. Ja ovdje govorim o genetičkim istraživanjima, istraživanjima koja su zasnovana na analizi genoma virusa, kako onoga koji se pojavio u Kini, tako i poslije onih genoma koji su utvrđeni širom svijeta. Također, govorim na osnovu genetičkih istraživanja koji su usporedili taj virus, koji je izoliran iz čovjeka, sa sličnim virusima koji su izolirani kod životinja. Genetika ukazuje da se tu ništa neobično nije desilo. Ali dozvolite mi da opet, na neki način, povučem distancu i da kažem sljedeće: ja ne tvrdim da se virus nije vještački širio, ja ne tvrdim da virus možda nije namjerno iskorišten, zloupotrebljen, i u političke, i u vojne, i u sociološke... zovite kako god hoćete te… stvari. Ono što za sada genetika kao znanost ukazuje - i nema nekih dokaza da je drugačije - je da je virus, jednostavno, jednim prirodnim putem prošao onaj prirodni tok, jedan skok, drugi skok, i došao među ljudsku populaciju, i razvija se upravo onako kako se očekuje da se razvija. Ne ulazeći u pitanja van svoje struke, genetike, Marjanović je izbjegao špekulisanje o pandemiji te ponudio jasan odgovor iz svoje struke: virus je nastao prirodnim putem. Iako je to ponovio nekoliko puta u intervjuu, prvobitni naslov članka mu “dodjeljuje” izjavu koja jeste špekulacija van njegove struke, budući da nije rekao kako je SARS-CoV-2 “možda vještački proširen” ni u jednom trenutku intervjua. Naslov članka na portalu N1 je promijenjen nedugo nakon što je objavljen, i sada glasi: Marjanović za N1: Zašto u BiH nije izolovan novi virus? Nakon objave članka, profesor Marjanović se oglasio statusom koji je objavio na svom Facebook profilu: Prije nego se povjeruje nekom naslovu dobro bi bilo da se presluša cijeli intervju i da se pokuša pronaći bar jedna izjava ovog sveznadara Marjanovića kojom je izrazio mišljenje da je virus vještačkog porijekla ili da se slaže da je namjerno proširen. Odgovorni i profesionalni novinari s N1 televizije (u čiji sam se profesionalni pristup do sada uvjerio na hiljade puta) su upravo to uvažile i korigirale prvobitni naslov koji bi to mogao insinuirati, i hvala im na tome. Možda će i pojedini drugi portali pratiti taj primjer. Kako rekoh u prošlom postu, takvi naslovi i prave od znanstvenika ad hoc teoretičare zavjere, što nije mudro raditi u ovo vrijeme koje obilježava erupcija informacija, ali dezinformacija. Internet adresa na kojoj se nalazio prvobitni članak je bila još uvijek aktivna u vrijeme pisanja ove analize, ali je preusmjeravala na izmijenjeni članak na novoj adresi. Članak sa naslovom koji tvrdi da je profesor Marjanović rekao kako je SARS-CoV-2 “možda vještački proširen” ocjenjujemo kao manipulisanje činjenicama i kao dezinformaciju, budući da je njegova izjava u intervjuu na kojem je baziran članak, kojom se ogradio od špekulacija, “preformulisana” u špekulaciju. Osim toga, Marjanović u intervjuu nije rekao kako je SARS-CoV-2 “možda vještački proširen”. Članak na portalu N1 također dobija i ocjenu demantirano, budući da je naslov u međuvremenu promijenjen. Svi portali koji su prenijeli članak sa portala N1, a koji i dalje imaju manipulativan naslov u svojim člancima, dobijaju ocjene manipulisanje činjenicama i dezinformacija. (Raskrinkavanje.ba) Pogledajte originalni članak Objavljeno: 2020-05-11 Marjanović za N1: Zašto u BiH nije izolovan novi virus? Manipulisanje činjenicama Demantirano Dezinformacija Izvor: N1 Objavljeno: 2020-05-11 PROFESOR MARJANOVIĆ PODGRIJAO TEORIJE ZAVJERE: Virus je možda vještački proširen i zloupotrebljen u političke, vojne... (VIDEO) Manipulisanje činjenicama Dezinformacija Izvor: Slobodna Bosna Objavljeno: 2020-05-11 Marjanović: Virus je možda vještački proširen Manipulisanje činjenicama Dezinformacija Izvor: Cazin net Autor: Rašid Krupalija Objavljeno: 12. 05. 2020 | Zadnji put osvježeno: prije 10 mjeseci Red flag Lista medija koji objavljuju lažne vijesti High risk Lista medija koji objavljuju izvještaje upitne istinitosti Posljednje objavljene analize Lažna vijest Ne, ni ovog puta nema nikakvog “strašnog otkrića” o vakcinama Dokumentacija vakcina protiv Covid-19 dijeli se po društvenim mrežama uz ma... Lažna vijest Manipulisanje činjenicama 18.03.2021 Lažna vijest Osobe koje su primile vakcinu protiv Covid-19 mogu donirati krv Društvenim mrežama proširila se tvrdnja da vakcinisani ne smiju biti davaoc... Lažna vijest Prenošenje lažnih vijesti 18.03.2021 Lažna vijest Međunarodni dan žena iskorišten za lažne nagradne igre na Facebooku Objavljivanje lažnih nagradnih igara na Facebooku često je korištena taktik... Lažna vijest 17.03.2021

article_url: https://raskrinkavanje.ba/analiza/naslov-sa-nepostojecom-izjavom-geneticara-o-virusu-sars-cov-2-uklonjen-nakon-reakcije