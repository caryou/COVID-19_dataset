INFORMACIJE O KORONA VIRUSU SU HITNOG KARAKTERA sreda, 11 mart 2020 12:58 Tokom poslednja dva dana Poverenik za informacije od javnog značaja i zaštitu podataka o ličnosti primio je veći broj žalbi izjavljenih zbog „ćutanja“ zdravstvenih i prosvetnih ustanova po zahtevima kojima su tražene informacije o opremljenosti tih ustanova za borbu protiv širenja korona virusa (posedovanje zaštitnih maski, dezinfenkcionih sredstava za čišćenje i sl.). S tim u vezi, Poverenik podseća da su informacije kojima raspolaže organ vlasti, a koje se odnose na ugrožavanje, odnosno zaštitu zdravlja stanovništva i životne sredine, hitnog karaktera. U odnosu na njih opravdani interes javnosti da zna uvek postoji i organ vlasti ne može da dokazuje suprotno. Osim toga, po zahtevima za pristup takvim informacijama organ javne vlasti je dužan da postupi bez odlaganja, a najkasnije u roku od 48 sati od prijema zahteva (član 16. stav 2. Zakona o slobodnom pristupu informacijama od javnog značaja). Poverenik takođe podseća da je poražavajuće što se i dalje najveći broj žalbi (preko 80%) izjavljuje protiv organa javne vlasti zbog njihovog nepostupanja po zahtevima za pristup inforacijama ( tzv. ćutanje), a što je posebno nedopustivo kada su u pitanju informacije koje se odnose na javno zdravlje. U situaciji u kojoj je u našoj zemlji otkriven veći broj obolelih od korona virusa i postoji strah stanovništva od širenja zaraze, pružanje pravovremenih i tačnih informacija je od suštinskog značaja. Stoga Poverenik apeluje na sve organe javne vlasti, ne samo da hitno i bez odlaganja postupaju po zahtevima koji su u vezi sa sprečavanjem širenja korona virusa i zaštitom zdravlja stanovništva, već i da proaktivno deluju, tj. da proaktivno objavljuju što veći broj informacija u vezi sa navedenim pitanjima. Pravovremeno i tačno informisanje javnosti izvesno može doprineti smanjenju uznemirenosti građana i sprečavanju nastanka panike. Poverenik naglašava da prilikom objavljivanja informacija o obolelim licima treba voditi računa da se time ne povređuje privatnost tih lica i ne otkriva njihov identitet, već da se objavi samo minimum onih podataka koji je neophodan u cilju zaštite javnog zdravlja i smanjenja broja obolelih. Prethodna Sledeća

article_url: https://www.poverenik.rs/sr-yu/saopstenja/3274-%D0%B8%D0%BD%D1%84%D0%BE%D1%80%D0%BC%D0%B0%D1%86%D0%B8%D1%98%D0%B5-%D0%BE-%D0%BA%D0%BE%D1%80%D0%BE%D0%BD%D0%B0-%D0%B2%D0%B8%D1%80%D1%83%D1%81%D1%83-%D1%81%D1%83-%D1%85%D0%B8%D1%82%D0%BD%D0%BE%D0%B3-%D0%BA%D0%B0%D1%80%D0%B0%D0%BA%D1%82%D0%B5%D1%80%D0%B0.html