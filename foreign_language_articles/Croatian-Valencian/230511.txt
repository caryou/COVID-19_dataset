Naslovna / Vesti / Kultura 32   19/12/14 | 19:58 Evo zašto je Kremansko proročanstvo čista obmana! 19/12/14 | 19:58 Ovu tvrdnju beogradski publicista Voja Antonić, autor knjige Kremansko neproročanstvo-istorija jedne obmane bazira pre svega na tome da praktično nijedno proročanstvo nije izrečeno pre događaja na koji se odnosi 32   Foto-ilustracija: AP/Tanjug, Wikipedia/public domain, NASAs Goddard Space Flight Center Često se Srbi, kada im zatreba, pozivaju na najslavnije od svih - Kremansko proročanstvo! I to nekako uvek uoči važnih istorijskih događaja, ili pak kad frka prođe. Istina je, međutim, da su predskazanja legendarnih srpskih proroka Miloša i Mitra Tarabića iz sela Kremne kod Užica čista obmana! Tako barem tvrdi beogradski publicista Voja Antonić, autor knjige Kremansko neproročanstvo-istorija jedne obmane. Pre svega na osnovu pisanih tragova o ovom proročanstvu, koji datiraju od 1902. godine, Antonić je došao do nekoliko zanimljivih zaključaka. Onaj najvažniji svakako je da praktično nijedno proročanstvo slavnih rođaka nije izrečeno pre događaja na koji se odnosi. Ovo tvrđenje autor potkrepljuje činjenicom da pre Prvog svetskog rata nije bilo ni reči o tom velikom sukobu. Tek godinu dana posle njegovog početka, pojavljuje se tvrdnja da su Tarabići pogodili godinu kada će izbiti rat, pri čemu nema ni reči o trajanju ili godini završetka. Antonić je primetio i da se tek po završetku Prvog svetskog rata pojavljuje vest da su Tarabići ispravno prorekli godinu njegovog kraja, kada se otprilike javlja i njihova tvrdnja da neće biti Drugog svetskog rata. Brojni su primeri proročanstava koja su se pokazala kao promašaji, međutim interesantno je da su takva verovanja naknadno zaboravljena ili im je izmenjen kontekst. Antonićeva istraživanja pokazala su da su Miloš i Mitar Tarabić bili obični lokalni proroci, kakve ima svako drugo selo, ali i da je Kremansko proročanstvo rođeno daleko od Kremne, u svrhu političke agitacije. - Kritična masa glasova u javnosti, posle kojih se legende same od sebe šire i umnožavaju, prevaziđena je tek 1902. godine, dakle posle njihove smrti, kada su Čeda Mijatović i Pera Todorović objavili seriju tekstova o tome kako je kralj Milan Obrenović opravdao svoju odluku da se razvede od kraljice Natalije. Po njima, kralj je rekao da mora da se razvede, jer su proroci tako prorekli, a proročanstvo je sudbina od koje se ne može pobeći. Ma koliko naivno to nama danas izgledalo, taj izgovor je bio uspešan i savetnici su prihvatili kraljev zahtev - izjavio je za medije svojevremeno autor knjige Kremansko neproročanstvo-istorija jedne obmane. Upoređujući 12 poslednjih izdanja Kremanskog proročanstva, ovaj beogradski publicista došao je do zaključka da svako novo nije identično prethodnom kao i da su navodni spisi prote Zaharija Zaharića, koji je zapisao viđenja Tarabića - falsifikati napisani verovatno pre dvadesetak godina. Naknadno su falsifikovana i proricanja ratova, usponi i padovi vladara... (K. V.) Priče za vas EKSKLUZIVNO, ŽELJKO MITROVIĆ ZA TELEGRAF: Moja istina o vezi s Ivanom Bodrožić! NAJPROVOKATIVNIJI SPOT U ISTORIJI: Ona nema jednu nogu i misli da je to baš seksi! (FOTO) (VIDEO) Da li možete da poverujete da je ovo jedan od najvećih skandal majstora na planeti? (FOTO) Telegraf.rs zadržava sva prava nad sadržajem. Za preuzimanje sadržaja pogledajte uputstva na stranici Uslovi korišćenja. Teme Kremansko neproročanstvo-istorija jedne obmane Knjiga Kremansko proročanstvo Proroci Srbija Vojo Antonić

article_url: https://www.telegraf.rs/vesti/1359858-evo-zasto-je-kremansko-prorocanstvo-cista-obmana