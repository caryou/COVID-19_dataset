petak, 06.11.2009. u 22:00 Milosavljević: Respiratora ima dovoljno „U Srbiji u ovom času ne postoji potreba za većim brojem respiratora od onih kojima trenutno raspolažemo, a to je više od 350 aparata, uz one koji postoje na intenzivnim negama. Na respiratorima je sada četvoro pacijenata i stručno i organizaciono ne postoji problem sa „veštačkim plućima”. To pokazuje jednostavna matematika, ali i razgovor sa anesteziolozima i infektolozima. Respiratora ima dovoljno u svim centrima, a tamo gde epidemiološka situacija bude zahtevala više, naravno, biće redistribuirani u okviru jednog grada, okruga i čitave republike. Nabavka novih respiratora ’teče’ za najcrnji scenario, ukoliko nam bude trebalo više ovih aparata.” Ovako je ministar zdravlja profesor dr Tomica Milosavljević na jučerašnjoj konferenciji za novinare u Vladi Srbije odgovorio na pitanje „Politike” zašto se nabavljaju novi respiratori, ako ih sada, kako on tvrdi, ima dovoljno. Takođe, nezadovoljan informacijom koju smo juče objavili pod naslovom „Nedostaju veštačka pluća za obolele od novog gripa”, ministar je rekao da se „Politika” teško ogrešila o građane Srbije, da je objavila neistinu, jer veštačkih pluća ima dovoljno da se reaguje prema sadašnjoj epidemiološkoj situaciji. Na drugo pitanje „Politike” zašto je pacijentkinja iz Kruševca transportovana u Beograd, jer prema izveštajima nije bilo slobodnih respiratora u Nišu, Kragujevcu, kao ni u Kruševcu, odgovorio je da se ovaj slučaj ispituje. – Nigde nijedan respirator nije bio potpuno zauzet i nigde nije postojala situacija da nije bilo slobodnog respiratora. Svaki slučaj koji se završio smrću se vrlo pažljivo ispituje prema zakonskoj proceduri i obavestićemo javnost o rezultatima – kazao je ministar. Narednih nedelja očekuje se još nepovoljnija epidemiološka situacija u Srbiji, ali nema razloga za paniku zbog širenja novog gripa, poručio je ministar zdravlja. Prema podacima Instituta za javno zdravlje „Dr Milan Jovanović Batut” u Srbiji je od 24. juna do juče u podne potvrđeno 229 slučajeva obolelih od virusa H1N1. Na bolničkom lečenju trenutno se nalazi 248 osoba (među kojima su i oboleli za koje se sumnja da imaju novi grip), a četiri pacijenta su u teškom stanju. Ministar zdravlja rekao je da je među obolelima najviše dece, kao i da je prijavljeno ukupno 10 epidemija, od kojih su tri u gradovima, a sedam u školama. Takođe, još 12 pitomaca Vojne gimnazije u Beogradu nalazi se na stacionarnom lečenju, ali sa lakšom kliničkom slikom oboljenja. Ministar je najavio da će vakcinisanje protiv novog gripa početi polovinom decembra, a u ponedeljak će biti otvorene tenderske ponude za proizvođače, pa će se znati koju vakcinu ćemo u Srbiji koristiti. Dodao je da prema podacima Svetske zdravstvene organizacije, koja registruje sve neželjene efekte, u prvih nekoliko miliona datih doza nisu zabeleženi nikakvi neželjeni efekti vakcinacije. Inače, za prioritetne grupe je planirano 915.000 doza vakcine, od ukupno tri miliona poručenih. Dr Predrag Kon je dodao i da vakcine protiv novog gripa neće imati nikakve kontraindikacije kod dojilja, a trudnicama se preporučuje da vakcinu ne primaju u prva tri meseca trudnoće. O. Popović ------------------------------------------------------- Dovoljno aparata samo u Kliničkom centru Srbije i VMA Lekari u Nišu, Kruševcu, Šapcu, ali i u nekim beogradskim kliničko bolničkim centrima ističu da je veštačkih pluća - malo Klinički centar Srbije trenutno ima 70 respiratora, od kojih se osam nalazi na Infektivnoj klinici. Drago Jovanović, pi-ar KCS-a, naglašava da se trenutno kod njih leči 12 ljudi od novog gripa, ali da nije bilo potrebe da se koriste respiratori, jer svi imaju blaže simptome oboljenja. Vojnomedicinska akademija raspolaže trenutno sa 33 respiratora, koji su raspoređeni u tri klinike ove kuće. Pukovnik profesor dr Milorad Rabrenović, načelnik Sektora za lečenje VMA, kaže da ovi uređaji nisu namenjeni samo obolelima od novog gripa, već i svim pacijentima kojima su neophodna „veštačka pluća”. – Sigurno je da uvek imamo slobodnih respiratora, koji se u slučaju da je to potrebno stavljaju na raspolaganje Infektivnoj klinici VMA. Koliko sam upoznat, Ministarstvo odbrane je preduzelo mere da se kupi još respiratora – rekao je dr Rabrenović. Svega četiri respiratora ima beogradski Kliničko-bolnički centar „Zvezdara”, a dr Aleksandar Milošević, direktor ove ustanove, kaže da su tražili još sedam aparata. On objašnjava da trenutni broj uređaja nije dovoljan i da su stalno zauzeti zbog teško obolelih pacijenata od drugih bolesti, kojima su ovi aparati neophodni. Na odeljenjima intenzivne nege Kliničko-bolničkog centra „Bežanijska kosa” postoji osam uređaja koji se koriste za sve bolesnike, a ne samo za one koji imaju komplikacije usled novog gripa. Zbog nedavnog požara, deo bolnice KBC „Dr Dragiša Mišović” gde su bili respiratori nije u funkciji, pa zbog toga ovde nije moguće slati pacijente sa teškom kliničkom slikom novog gripa. Upravnik Klinike za infektivne bolesti u Novom Sadu dr Jovan Vukadinov odbio je da bilo šta kaže o respiratorima namenjenim pacijentima koji se ovde zbrinjavaju. Za objašnjenje je bio spreman jedino pomoćnik pokrajinskog sekretara za zdravstvo Boris Kopilović. – Nema govora da je situacija oko respiratora bilo kakva tajna. Trenutno na nivou cele Vojvodine pojava gripa je pod kontrolom nadležnih ustanova i službi. Kada je reč o Novom Sadu, ne znam sasvim precizno, ali mislim da Klinika za infektivne bolesti ima četiri respiratora. To je za sadašnji stepen pojave gripa dovoljno, ali upravo danas smo se dogovorili da se do ponedeljka taj broj znatno poveća preseljenjem aparata sa drugih klinika Kliničkog centra Vojvodine na Odeljenje za izolaciju, jer niko pouzdano ne zna da li će se i u kom obimu grip širiti, a moramo biti spremni i za izrazito nepovoljan razvoj bolesti – izjavio je Kopilović za „Politiku”“. Na Infektivnoj klinici u Nišu trenutno se koriste dva respiratora, a prema rečima profesora dr Žarka Rankovića, direktora ove medicinske ustanove i predsednika Radne grupe za krizne situacije u Nišu, u poslednja dva dana klinika je, zbog potreba, dobila još dva. Danas treba da stigne još jedan na korišćenje tokom sezone gripa. Većina aparata izdvojena je za potencijalno obolele od novog gripa, ali ako je potrebno, koriste se i za druge bolesti. Trenutno je zauzet jedan respirator za obolelog od virusa H1N1, a na jedan je priključen pacijent oboleo od druge bolesti. – Sadašnji broj nije dovoljan, ali kako smo još početkom juna podneli zahtev za nabavku novih aparata za veštačku ventilaciju, očekujemo da će obećanje o kupovini novih deset aparata biti realizovano u najskorije vreme. Ukoliko se to realizuje, biće više nego dovoljno za ceo naredni period – kaže dr Ranković. Nedovoljan broj respiratora i dalje predstavlja problem u Kruševcu. Zdravstveni centar, naime, ima samo tri stacionarna respiratora, od kojih se po jedan nalazi na Infektivnom, Hirurškom i Grudnom odeljenju. Istina, postoji još pet mobilnih respiratora, od kojih je jedan prebačen na Infektivno odeljenje, ali je sve to nedovoljno za situaciju koja se očekuje. – Mi činimo napore da dva stara gasna respiratora osposobimo, kako bismo imali ukupno pet stacionarnih respiratora za slučajeve pneumonije. Očekujemo da će uskoro stići sa popravke – kaže direktor Zdravstvenog centra u Kruševcu dr Vojkan Kulić. Dva pacijenta su zbog komplikacija izazvanih virusom novog gripa priključena na respiratore, rekla je juče portparol Kliničkog centra u Kragujevcu Andrea Obradović. Prema rečima Obradovićeve, zdravstveno stanje dvadesetčetvorogodišnje devojke iz Kragujevca koja se više od nedelju dana leči u izolovanoj jedinici Urgentnog centra je bolje i ona je isključena sa aparata za veštačko disanje. Inače, Zdravstveni centar u Kragujevcu ima 25 respiratora. Iz Šapca je upućen i zahtev resornom ministarstvu za hitnu nabavku tri aparata za veštačko disanje, pošto u bolnici postoji samo jedan. R. D. Подели ову вест Komеntari3 6d4fa Postavite komеntar Молимо вас да се у коментарима држите теме текста. Редакција Политике ONLINE задржава право да – уколико их процени као неумесне - скрати или не објави коментаре који садрже осврте на нечију личност и приватан живот, увреде на рачун аутора текста и/или чланова редакције „Политике“ као и било какву претњу, непристојан речник, говор мржње, расне и националне увреде или било какав незаконит садржај. Коментаре писане верзалом и линкове на друге сајтове не објављујемо. Политика ONLINE нема никакву обавезу образлагања одлука везаних за скраћивање коментара и њихово објављивање. Редакција не одговара за ставове читалаца изнесене у коментарима. Ваш коментар може садржати највише 1.000 појединачних карактера, и сматра се да сте слањем коментара потврдили сагласност са горе наведеним правилима. Goy Da, mozda ce biti vise nego dovoljno respiratora, jer trgovci zla treba da zarade.Ali, ipak, bice vise smrti nego respiratora, da i grobari nesto zarade. Nisam li postao sasvim moderan - novac je moj krvotok, s njim i za njega zivim. Odgovori | Preporučujem 0 Gradjanka Ljudi nema mesta panici,rad na imunitetu,samo jak organizam moze podneti sve to i bez respiratora.Moje misljenje je da se preterano dize panika da ce sve proci manje vise u najboljem redu.I da te zastitne maske nemaju efekat napolju.Pogotovo ne one sto im je rok upotrebe 2 sata.Do sada se svi smrtni slucacajevi vezuju za neko oboljenje respiratorno i srcano i pre zaraze.Tako da ako ste zdravi bez panike procice to kao i sezonski grip.Sto vise vitamina c i tecnosti.Oblelima zelim brzo ozdravljenje Odgovori | Preporučujem 0 FORum LIvi Ako situacija bude ozbiljna , Ministarstvo ce , verujem , poceti da razmislja o nabavku dovoljnog broja vakcina i maski .Jer vidimo kako je sada . Posle toliko price i svega onoga sto se dogadja u svetu ,maske budu prodate za dva dana.Sada cujemo price o nabavci vakcina i respiratora u vreme kada u drugim zemljama vec uveliko tece masovna vakcinacija. Odgovori | Preporučujem 0 a67e9 Postavite komеntar Komentar uspešno dodat! Vaš komentar će biti vidljiv čim ga administrator odobri.

article_url: http://www.politika.co.rs/sr/clanak/110721/Drustvo/Milosavljevic-Respiratora-ima-dovoljno