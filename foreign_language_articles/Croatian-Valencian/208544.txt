Roditelji koji su odbili vakcinisati djecu udareni po džepu Objavljeno: 09.08.2017. u 13:27 U Srbiji su izrečene prve novčane kazne za roditelje koji nisu vakcinisali svoju djecu. U Beogradu su izrečene tri, a u Kragujevcu jedna kazna. Po zakonu o Zaštiti stanovništva od zaraznih bolesti, koji je usvojen prošle godine, vakcinacija u Srbiji je obavezna, a za roditelje ili staratelje koji ne vakcinišu svoju djecu predviđene su kazne od 30.000 do 150.000 dinara (od 500 do 2500 maraka), navodi Tanjug. Prekršajnom sudu u Kragujevcu, od stupanja na snagu Zakona, podneseno je devet prekršajnih prijava, a donesene su četiri presude - izrečene su dvije opomene, donesena je jedna oslobađajuća presuda i jedna osuđujuća. - Okrivljeni je osuđen na novčanu kaznu u iznosu od 8.000 dinara (oko 130 maraka) i obavezan je platiti troškove prekršajnog postupka u paušalnom iznosu od 1.500 dinara - navodi se u pisanom odgovoru Tanjugu koji je potpisala predsjednica suda Suzana Rajović. U Prekršajnom sudu u Beogradu kažu da je od stupanja na snagu Zakona podnesena 241 prekršajna prijava i da su donijete 32 odluke. Odbačeno je 11 zahtjeva, izrečeno 18 opomena, i donijete su tri osuđujuće presude - novčane kazne. Izrečena je jedna novčana kazna koja spada u grupu onih do 10.000 dinara (oko 160 maraka) i dvije novčane kazne koje su u kategoriji kazni između 10.000 do 50.000 dinara, navodi se u pisanom odgovoru Tanjugu. Obuhvat vakcinacijom posebno je opao za MMR vakcinu, koja se daje protiv rubeola, zaušnjaka i malih boginja, a prema podacima Instituta Batut u Srbiji je tim cjepivom zaštićeno 81 posto mališana, dok je u Beogradu taj postotak 65,2 posto. Da bi se osigurao kolektivni imunitet i spriječilo širenje zaraze potrebno je da vakcinacijom bude obuhvaćeno više od 95 posto djece. MMR cjepivo daje se u drugoj i sedmoj godini života, a roditelji u posljednjih nekoliko godina izbjegavaju to cjepivo zbog jakog lobija protiv vakcina koji je ojačao u svetu, a koji ga dovodi u vezu s pojavom autizma. Epidemiolozi kažu da ta veza nikada nije dokazana, a da zbog pada vakcinacije MMR cjepivom u mnogim evropskim zemljama vlada epidemija malih boginja (morbili). U Rumuniji je u epidemiji te bolesti oboljelo 4.880 ljudi, a umrlo je 23 djece. Faktor pratite putem aplikacija za Android. Pratite nas i na društvenim mrežama Facebook i Twitter. Zabranjeno je prenošenje sadržaja bez odobrenja redakcije. Kontaktirajte nas na redakcija@faktor.ba.

article_url: https://archive.fo/ZB4hd