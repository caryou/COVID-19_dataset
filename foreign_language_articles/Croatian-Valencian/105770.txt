Analize Mediji u regionu prenose neutemeljene tvrdnje makedonskog profesora Tim Istinomera 8. 4. 2020. “Virus Covid-19 nije nov”, “niti je u pitanju karantinska bolest”, a ljudi se “prelako” stavljaju na respiratore. Ovo su neke od tvrdnji koje je u jednoj emisiji na makedonskoj televiziji “Alfa” izneo makedonski infektolog, profesor Velo Markovski. Kako bi proverili istinitost tvrdnji koje je izneo Markovski, servis za proveru činjenica Istinomer, član Balkanske mreže za borbu protiv dezinformacija, obratio se epidemiologu Zoranu Radovanoviću. Ispostavilo se je profesor u svom izlaganju izneo diskutabilne i neutemeljene tvrdnje o virusu. Video intervju u kome Markovski daje svoje viđenje situacije oko korona virusa emitovan je na makedonskoj televiziji Alfa. Ubrzo su ga preneli portali širom regiona, a jedan deo od petnaestak minuta preveden je i na srpski jezik. Na društvenoj mreži fejsbuk podelila ga je stranica Nova borba. Markovski je između ostalog u intervju rekao da da „nemamo validne serološke testove da bismo dokazali IgM antitela i da kažemo da je ovaj čovek bolestan od korona virusa.“ Epidemiolog Zoran Radovanović kaže da jeste tačna tvrdnja Markovskog da trenutno nemamo serološke testove kojima može da se dokažu IgM antitela (kao i ranije preležana infekcija, odnosno IgG antitela). Ali, kako navodi, uskoro ćemo ih imati. On dodaje da prisustvo virusa u organizmu možemo da dokažemo PCR tehnikom. “Prelako se ljudi stavljaju na respiratore” I respiratori su bili jedna od tema koje se dotakao Markovski u ovoj emisiji. On tvrdi kako se ljudi na respiratore postavljaju “prelako”. „Jedna studija je rađena sa 180 pacijenata od kojih je polovina umrla. Pacijenti koji su postavljeni na respirator su imali 54% smrtnost, pacijenti koji su isto tako bili kritični a nisu postavljeni na respirator, umrlo je samo negde oko 46%. Znači čak 8% manje umrlih koji su isto tako bili u kritičnom stanju a nisu bili postavljeni na respirator. Hoću reći da razlog jednog dela umrlih u Italiji i Kini su preagresivne metode u medicini“, rekao je Markovski. Naš sagovornik objašnjava da se “kod nas ljudi uključuju na respirator kad počinju da se guše”. “U Beogradu je preživljavanje na respiratoru mnogo manje od cifara koje on (Markovski) pominje, ali je to zato što se na aparat uključuju bolesnici za koje je jasno da neće preživeti. Recimo, u terminalnom stadijumu raka pluća. Lekar ne može da dozvoli da pacijent poplavi, a da ne preduzima ništa, makar to bilo produžavanje života za dan-dva”, kaže Radovanović. *Korona virus promenio kurs spoljne politike *Lažni lekovi protiv koronavirusa “Laici bi karantin u sportsku halu” Markovski je u emisiji prokomentarisao i to što se sportske sale i drugi prostori preuređuju za lečenje obolelih od korona virusa. Podsetimo, u Srbiji su Sajam u Beogradu, a spotska hala “Čair” u Nišu pretvoreni u takozvani karantin. „Zamislite sad karantin u sportskoj sali. Pa čekajte, želite reći da ćemo žrtvovati te ljude? Pa imamo mi mnogo drugih načina, međutim, eto kako laici razmišljaju“, ističe Markovski. Radovanović pak, ističe da Markovski “ne razlikuje karantin od privremene bolnice”. “Karantin je preventivna izolacija za osobe koje su bile u kontaktu sa izvorom zaraze, pa su možda u inkubaciji. Tu je važno međusobno razdvajanje po sobama, kako onaj koji oboli ne bi bolest preneo na ostale u karantinu”, objašnjava on. Iako je prema njegovom mišljanju hotelski smeštaj najbolje rešenje, ipak, kaže, sportske hale služe smeštanju lakih bolesnika. “Svi su već zaraženi, pa ne ugrožavaju druge, bar što se tiče te bolesti. U pitanju je vanredno stanje, kao poplava, zemljotres ili slična situacija. To je kao kad se u ratu postavi poljska bolnica za ranjenike. Šta je alternativa, ako je jasno da će bolnice biti prepunjene? Normalno je da se ide na improvizovana rešenja”, zaključuje Radovanović. “Nije karantinska bolest” Svetska zdravstvena organizacija objavila je sredinom marta “Razmatranja o karantinu pojedinaca u kontekstu obuzdavanja bolesti korona virusa (COVID-19)” u kojem preporučuje karantin od 14 dana za osobe koje su bile u kontaktu sa zaraženim. Doktor iz Makedonije je, međutim, tokom svog gostovanja istakao da Covid-19 nije karantinska bolest. “Zna se lista karantinskih bolesti, to su hemoragične groznice, to je kolera, variola vera za koju smatramo da je iskorenjena“, naveo je Markovski. Radovanović kaže da nije istina da Covid-19 nije karantinska bolest. Prema Međunarodnom zdravstvenom pravilniku iz 2005, navodi se da je najpre ovim Pravilnikom bilo obuhvaćeno šest karantinskih bolesti, ali da su kasnije unete izmene kako bi se broj obuhvaćenih oblasti smanjio na tri. “Ne postoje više klasične karantinske bolesti već narodnozdravstvene hitnosti od međunarodnog značaja. To mogu da budu kuga ili kolera, ali čak i neki nezarazni poremećaji zdravlja. Trenutno taj status ima Covid-19”, objašnjava Radovanović. Pravilnik iz 2005, tačno je, ima nekoliko inovacija, od kojih je jedna da obim primene propisa “nije ograničen na bilo koju specifičnu bolest ili način prenosa, i obuhvata ‘bolest ili zdravstveno stanje, nezavisno od porekla ili izvora, koje predstavlja ili može da predstavlja rizik da pričini značajnu štetu populaciji’”. *Neutemeljena veza 5G mreže i korona virusa *Ilić: Lekari da budu hrabriji i kritički govore o ovoj situaciji „Ovo je poznat virus koji je prvi put otkriven 1965. godine”, kaže još na početku snimka Markovski. “Toliko je opasan da su se studenti medicine čak dobrovoljno inficirali njime da vide kakva će biti klinička slika. Tako su videli da spada u grupu virusa koji izaziva prehlade od kojih se mi u toku godine četiri puta razboljevamo„, dodao je Markovski. On nigde, međutim, ne kaže da se to odnosi na Covid-19. Naš sagovornik, epidemiolog Zoran Radovanović objašnjava da ima sedam različitih virusa korona, a da je Markovski ovde “mislio na celu grupu virusa korona, a ne na SARS-CoV-2”. “U prošlom veku otkrivena su četiri koja dovode do nazeba. Sa tri uzroka opasnih bolesti čovečanstvo se suočilo u ovom veku. Za SARS se saznalo 2002-2003, za MERS 2012, a za Covid-19 krajem prošle godine”, ističe naš sagovornik. Da Markovski nije prethodno mislio na Covid-19, vidimo i na osnovu njegove izjave da „sada imamo nove metode kojima utvrđujemo da je korona virus ili Covid postojao i pre 5 i pre 10 godina, imao je slična epidemijska svojstva, ali ga nismo dokazivali”. Radovanović objašnjava da Covid-19, ili njegov vrlo blizak srodnik jeste postojao među životinjama “ko zna od kad”. Ali, kako kaže, bolest među ljudima počeo je da izaziva verovatno tek od novembra 2019. godine. Da je u pitanju nedavno otkriven virus, navodi i Svetska zdravstvena organizacija. Interesantno je da je ovaj intervju na svoj Jutjub kanal postavio i pokret “Dosta je bilo”, uz navode da je profesor YouTube u ratu s teorijama zavere o korona virusu izneo “pravu istinu o korona virusu”. Ovaj pokret je inače mišljenja da su “paniku i histeriju u vezi sa korona virusom su izazvali globalistički mediji (pre svih CNN) i SZO – Svetska zdravstvena organizacija i njeni ‘stručnjaci’.” Televizija Alfa, na kojoj je emitovana emisija, inače, već neko vreme podržava desnicu, odnosno VMRO-DPMNE i Nikolu Gruevskog. Nakon što je Gruevski pobegao u Budimpeštu, ovu televiziju, kao i nekoliko drugih onlajn medija kupila je mađarska kompanija povezana sa Viktorom Orbanom, premijerom Mađarske. A profesor Markovski predaje na Univerzitetu koji je osnovala upravo Vlada VMRO. Naslovna fotografija: TV Alfa/Printscreen Ovaj tekst je nastao u saradnji meta.mk i Istinomera. dezinformacije korona virus velo markovski Virus Zoran Radovanović

article_url: https://www.istinomer.rs/analize/mediji-u-regionu-prenose-neutemeljene-tvrdnje-makedonskog-profesora/