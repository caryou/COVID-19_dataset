Tradicionalni humanitarni liječnički bal u hotelu Esplanade Obilježena 142. obljetnica Hrvatskoga liječničkog zbora tradicionalnim liječničkim balom Krajem veljače ove godine obilježena je 142. obljetnica osnutka i djelovanja Hrvatskoga liječničkog zbora. Svečanost je započela u prostorijama Hrvatskoga liječničkog zbora Simpozijem akademika, koji je organiziran u suradnji s Hrvatskom akademijom znanosti i umjetnosti. Simpozij je okupio brojne cijenjene kolegice i kolege liječnike, članove Hrvatskoga liječničkog zbora, akademike, članove Hrvatske akademije znanosti i umjetnosti. Simpozij je otvorio dr. Tomislav Božek srdačno pozdravivši i zahvalivši svima što su se okupili povodom tako važnog događaja. Uloga moderatora simpozija dodijeljena je akademiku Marku Pećini, uvaženom članu akademske zajednice i predsjedniku Razreda medicinskih znanosti Akademije. U uvodnom dijelu simpozija kroz kratki televizijski prilog prisjetili smo se povijesti Hrvatskoga liječničkog zbora i svih važnih trenutaka koji su obilježili njegovo djelovanje. U nastavku je zatim održan stručni dio simpozija započevši s predavanjem akademika Slobodana Vukičevića na temu mehanizama nastanka i sprječavanja fibroze kod životinja i ljudi, akademika Josipa Madića s temom flavivirusne zoonoze u životinja te prof. dr. sc. Željka Cvetnića na temu bruceloze u ljudi i životinja. Po završetku predavanja ugodno druženje nastavilo se u Klubu liječnika Hrvatskoga liječničkog zbora. Idućeg dana svečanost je nastavljena na tradicionalnom humanitarnom liječničkom balu u zagrebačkom hotelu Esplanade u suorganizaciji Hrvatske liječničke komore i Gradskog ureda za zdravstvo Grada Zagreba. Na balu se okupilo mnogo cijenjenih uzvanika, liječnika i članova Hrvatskoga liječničkog zbora te njihovih uvaženih gošći, među kojima su se našli i izaslanik predsjednice Republike Hrvatske dr. sc. Tomislav Madžar, predsjednik Hrvatske liječničke komore mr. sc. Trpimir Goluža, pročelnica Ureda za zdravstvo Grada Zagreba prof. dr. sc. Mirna Šitum, rektor Sveučilišta u Zagrebu prof. dr. sc. Damir Boras, saborska zastupnica dr. sc. Ines Strenja Linić, izaslanice Hrvatske udruge bolničkih liječnika dr. sc. Lana Videc Penavić i dr. Ana Gverić Grginić. Balu su također nazočili i bivši ministar zdravlja prim. dr. Siniša Varga, predsjednik Hrvatske udruge poslodavaca u zdravstvu mr. Dražen Jurković, predsjednik Hrvatske komore dentalne medicine mr. sc. Hrvoje Pezo, sanacijski upravitelj KBC Zagreb prof. dr. sc. Ante Ćorušić, sanacijski upravitelj KBC Rijeka prof. dr. sc. Davor Štimac, dr. Ante Zvonimir Golem te profesorica Ranka Padovan Štern,. „Danas, kada slavimo 142. godišnjicu djelovanja, s ponosom mogu reći da iz te duge povijesti baštinimo obvezu zaštite ugleda liječnika i liječnika dentalne medicine. Taj ugled najbolje ćemo štititi dosljednim pridržavanjem Hipokratove zakletve i etičnim postupanjem prema našim pacijentima i u javnosti“, istaknuo je u svojem pozdravnom govoru prof. dr. sc. Željko Krznarić, predsjednik Hrvatskoga liječničkog zbora. Veliku obljetnicu Hrvatskoga liječničkog zbora čestitao je svim uzvanicima i predsjednik Hrvatske liječničke komore, mr. sc. Trpimir Goluža te najavio da će Hrvatska liječnička komora inzistirati da Vlada Republike Hrvatske donese akcijski plan za spas hrvatskog zdravstva. Ove je godine za ugodnu i svečanu atmosferu bila zadužena Zdenka Kovačiček, jedna od najznačajnijih i najeminentnijih osoba na hrvatskoj glazbenoj sceni. Voditeljice programa bile su Iva Šulentić i Ornela Vištica koje su predstavljale vrhunske zabavljače i plesače. Mađioničar Luka Vidović svojim je zanimljivim trikovima izazvao čuđenje i oduševljenje, a članovi plesnog studija Escape svojim su odlično uvježbanim nastupom potaknuli na ples sve uzvanike. Atmosfera je bila opuštena i ugodna, a dragi gosti, kolegice i kolege uživali su u druženju, plesu i dobroj zabavi. Liječnički bal i ove je godine bio humanitarnog karaktera te je tom prilikom održana humanitarna tombola u kojoj su uzvanici s radošću sudjelovali. Prikupljena financijska sredstva u vrijednosti od 20 000 kuna donirana su Centru za autizam. Ravnateljici Centra Žarki Klopotan donaciju su uručili predsjednik Hrvatskoga liječničkog zbora prof. dr. sc. Željko Krznarić i predsjednik Hrvatske liječničke komore mr. sc. Trpimir Goluža uz najbolje želje za napredak Centra. Ravnateljica je zahvalila na velikodušnoj pomoći koja će omogućiti poboljšanje uvjeta učenja, radnih aktivnosti i života učenika i korisnika Centra. Plemenitom gestom prikupljanja novčanih sredstava za one najpotrebitije, Hrvatski liječnički zbor je još jednom dokazao kako uvijek stoji u službi svoga naroda. S nestrpljenjem očekujemo sljedeći liječnički bal i proslavu još jedne godine više predanog rada i djelovanja Hrvatskoga liječničkog zbora. akademici HAZU HLK HLZ hotel Esplanade Hrvatska akademija znanosti i umjetnosti Hrvatska liječnička komora Hrvatski liječnički zbor humanitarni liječnički bal liječnički bal simpozij Simpozij Akademika 2016-04-30 alen

article_url: https://www.hlz.hr/iz-sredisnjice/obiljezena-142-obljetnica-hrvatskoga-lijecnickog-zbora-tradicionalnim-lijecnickim-balom/