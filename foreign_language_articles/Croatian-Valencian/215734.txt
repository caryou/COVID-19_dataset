Struka savetovala da se zabrane šetnje ljubimaca Vlade Repulike Srbije o povlačenju odluke o dozvoljenoj šetnji kućnih ljubimaca (saopštenje na zvaničnom sajtu Vlade, 28.03.2020. godine) 29. 3. 2020. Teme / Ocene: Neistina Akter: Vlada Republike Srbije Sve izjave aktera (2) „Vodeći se mišljenjem struke, Vlada Republike Srbije odlučila je da povuče odluku o dozvoljenoj šetnji kućnih ljubimaca u trajanju od 20 minuta između 20 i 21 čas”. Vlada Srbije je pre tačno nedelju dana, 22. marta, donela odluku da se vlasnicima dozvoli da svoje kućne ljubimce prošetaju 20 minuta između 20 i 21 sat. To je učinjeno na istoj sednici kada je građanima produžen period zabrane kretanja za tri sata, pa umesto od 20 časova zabrana startuje u 17 sati. „Imajući u vidu potrebe građana, Vlada je odlučila da dozvoli izvođenje kućnih ljubimaca u šetnju svakog dana u periodu od 20 do 21 časa. Građani mogu izvesti svoje ljubimce u šetnju u maksimalnom trajanju od dvadeset minuta i najviše dvesta metara od mesta svog prijavljenog prebivallišta. Te šetnje se ne smeju obavljati u grupama“, navedeno je u saopštenju Vlade. Međutim, potrebe građana i njihovih kućnih ljubimaca nisu se promenile, ali jeste odluka Vlade. Povlačenje ove odluke objavljeno je juče. „Vodeći se mišljenjem struke, Vlada Republike Srbije odlučila je da povuče odluku o dozvoljenoj šetnji kućnih ljubimaca u trajanju od 20 minuta između 20 i 21 čas“, piše, između ostalog, u novoj odluci Vlade. Na sve češćim konferencijama za medije predsednik Srbije Aleksandar Vučić više puta je naglasio da je struka ta koja donosi odluke i vodi glavnu reč u borbi protiv korona virusa. Ipak, čini se, u promeni ove odluke to nije bio slučaj. Član Vladinog Kriznog štaba za suzbijanje korona virusa epidemiolog Predrag Kon demantovao je, na današnjoj konferenciji za medije, tvrdnju iz saopštenja Vlade Srbije. „Konkretno za puštanje pasa i za izlazak pasa, direktno smo pitani i mi smo rekli da mogu da izlaze“, rekao je dr Kon. On je naglasio i da će struka uvek stati iza svake odluke koja podrazumeva smanjenje kontakata između osoba, a da se povećani broj kontakata i masovnih okupljanja upravo dogodio u vreme određeno za šetanje kućnih ljubimaca. „Međutim, zloupotrebe toga su prikazane (…) i to više nije struka, već je način kako će se to razrešiti. U takvoj nekoj odluci da ne može više između 8 i 9, struka, bar ja lično, ništa nisam pitan i to je jednostavno istina“, objasnio je Kon. On je i pre ove konferencije demantovao umeštanost struke u ovu odluku. Foto: Facebook/Printscreen Odgovarajući na pitanje koji su razlozi inspirisali struku da predloži povlačenje odluke o šetanju pasa tokom policijskog časa, dr Kon je na „Fejsbuku” napisao: „Struka nikakve neposredne veze nema sa tom odlukom.“ Zbog svega navedenog, tvrdnju Vlade Srbije da je odluka o dozvoljenoj šetnji kućnih ljubimaca povučena u skladu sa „mišljenjem struke”, Istinomer ocenjuje kao – neistinu. *Istinomer je deo CoronaVirusFacts alijanse koju čini više od 100 fektčeking medija koji se bore protiv dezinformacija u vezi sa pandemijom COVID-19. Više o radu alijanse pročitajte ovde. Naslovna fotografija: Zoran Drekalović Nikolija Čodanović Vlada Republike Srbije medicina Krizni štab covid-19 korona virus

article_url: https://www.istinomer.rs/izjava/struka-savetovala-da-se-zabrane-setnje-ljubimaca/