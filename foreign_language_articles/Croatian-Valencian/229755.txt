Virus je dosad odnio 427 života, dok je 20.438 osoba zaraženo širom svijetaReuters Zemlje zapadnog Balkana nisu na listi 23 države u kojima je dijagnosticiran koronavirus, koji je do danas odnio više od 490 života, dok je broj zaraženih širom svijeta premašio 20.500, od čega najviše u kineskom gradu Wuhanu, odakle je epidemija i krenula s jedne pijace životinja početkom decembra prošle godine. Sumnju na koronavirus u Hrvatskoj u slučaju Splićanina nakon što se vratio iz Kine odbacili su na Klinici za infektologiju u Splitu, dok se negativnim pokazao i test kod pacijenta iz Đakova hospitaliziranog u bolnici u Osijeku. Srbija, Crna Gora, Kosovo, Sjeverna Makedonija, Albanija i Bosna i Hercegovina dosad nisu prijavile slučajeve sumnje na koronavirus. Jedan državljanin Bosne i Hercegovine javio se vlastima nakon povratka iz Kine, ali kod njega nisu primijećeni simptomi zaraze, što je u četvrtak potvrdilo i Ministarstvo zdravstva Federacije BiH. Respiratornu bolest stručnjaci su ispočetka povezivali sa SARS-om, ali su kineske vlasti ubrzo saopćile da nije riječ o ponovnoj aktivaciji virusa odgovornog za smrt više od 800 ljudi 2002. i 2003. Novi soj koronavirusa, koji ima simptome nalik upali pluća, uključujući povišenu temperaturu i probleme s disanjem, iz Wuhana u centralnoj Kini prvo se proširio u druge dijelove zemlje, a odatle i izvan Kine. Prva žrtva koronavirusa, 61-godišnji muškarac iz Wuhana, zabilježena je 11. januara, a nekoliko dana kasnije stručni tim kineske Nacionalne komisije za zdravlje potvrdio je da se virus prenosi sa čovjeka na čovjeka. Broj smrtnih slučajeva i oboljelih od koranavirusa otad je u stalnom porastu. Izvan Kine koronavirus je prvo otkriven u Južnoj Koreji, a zatim se proširio na Tajland, Japan, Singapur, Australiju, Maleziju, SAD, Francusku, Njemačku, Sjevernu Koreju, Ujedinjene Arapske Emirate, Kanadu, Vijetnam, Italiju, Nepal, Kambodžu, Šri Lanku, Finsku, Indiju, Belgiju, Rusiju... Virus je prvi život izvan Kine odnio na Filipinima, a u utorak i u Hong Kongu. Izolacija Kine Nakon što je postalo jasno da širenje novog soja koronavirusa izmiče kontroli, SAD je objavio povlačenje svog diplomatskog osoblja iz Kine te nametnuo ograničenja za putovanja kineskim turistima, nakon čega je uslijedila evakuacija i drugih stranih državljana, kao i smanjivanje komunikacije s Kinom. Aviokompanije, poput Austrian Airlinesa, njemačke Lufthanse i švicarskog Swissa, obustavile su letove za Kinu, nakon čega su komunikaciju s Kinom smanjile ili potpuno prekinule i druge zemlje, poput Rusije, koja je ograničila i željezničku komunikaciju s Kinom. Letove prema Kini privremeno su zaustavili ili smanjili i British Airways, Turkish Airlines, American Airlines, KLM, Air France... Kina je optužila SAD da širi strah od koronavirusa ne preduzimajući ništa da pomogne u rješavanju problema premda je i sama pozvala građane da ne putuju i da ostaju kod kuća, dok je cijeli Wuhan, koji ima približno 11 miliona stanovnika, stavljen u izolaciju. Srbija postavila termalnu kameru Vlade zemalja zapadnog Balkana još nisu posegle za rigoroznim zatvaranjem granica, tvrdeći da mogu kontrolirati broj ljudi koji ulaze u regiju, pozivajući građane na oprez, ali ne i na paniku. Srbija tvrdi da ima efikasan sistem za otkrivanje i sprečavanje širenja koronavirusa, nudeći pomoć i susjednim državama. Srbijanske vlasti izvijestile su da su na beogradski aerodrom Nikola Tesla postavile modernu termovizijsku kameru za otkrivanje povišene tjelesne temperature, što je jedan od glavnih simptoma kod osoba zaraženih koronavirusom. U slučaju sumnje na koronavirus pacijenti će biti poslani u karantin, a zatim u Infektivnu kliniku na daljnje praćenje. Državni ministar zdravstva Zlatibor Lončar tvrdi da Srbija posjeduje i reagense koji utvrđuju četiri tipa koronavirusa, te da je Srbija osigurala saradnju s referentnim laboratorijama u Evropi, gdje bi se provjeravali testovi uslijed sumnje na koronavirus. Termalne kamere pomoću koji se provjerava tjelesna temperatura dosad su se pokazale efikasnima, a prvo ih je uveo Wuhan na aerodromu, željezničkim i autobuskim stanicama. Hrvatska prati preporuke EU-a Hrvatska još nije uvela termalne kamere na graničnim prijelazima i aerodromima, ali je na granici podigla mjere opreza koje važe za zemlje EU-a, a uključuju strožiju kontrolu prelaska granice i zaštitu službenika na graničnim prijelazima. Nećemo ne dozvoliti ulazak u Hrvatsku, ali ćemo vas pitati tko, odakle, kako i ima li znakova bolesti. Nećemo zatvarati granicu ukoliko se na evropskom nivou to ne dogovori, ali mislim da ćemo morati smanjiti broj ulaznih točaka u Hrvatsku da bi ih u tom kontekstu mogli na najbolji mogući način nadzirati, rekao je novinarima ministar zdravstva Vili Beroš, prenijela je Hina. Iz Hrvatskog zavoda za javno zdravstvo Al Jazeeri je potvrđeno da se pacijenti kod kojih se posumnja na postojanje koronavirusa smještaju u standardne hrvatske klinike na posmatranje, ali još nije potvrđen nijedan slučaj zaraze. Upitnik prilikom ulaska u BiH Kao i u Hrvatskoj, sličnu kontrolu provode i u Bosni i Hercegovini prilikom ulaska stranih državljana u zemlju. O ulasku osoba koje su neposredno prije toga boravile u Kini, uključujući kineske, ali i državljane drugih zemalja, Granična policija te države obavještava nadležne zavode za javno zdravstvo, dok je u stalnom kontaktu i s Komisijom za provođenje međunarodnih zdravstvenih propisa u Bosni i Hercegovini, koja djeluje pri državnom Ministarstvu civilnih poslova. Iz Granične policije Bosne i Hercegovine saopćeno je za Al Jazeeru da svaka osoba koja je prije dolaska na bh. granicu boravila u Kini popunjava upitnik o zdravstvenom stanju. Ti podaci šalju se zdravstvenim zavodima, a uključuju kontakte legitimiranih osoba, njihovu rutu kretanja i vrijeme ostajanja u Bosni i Hercegovini, dok sami strani državljani dobiju uputstvo gdje da se jave u slučaju da osjete promjene u organizmu. Od početka ove godine u Bosnu i Hercegovinu ušao je 5.071 državljanin Kine, a iz nje je otišlo 4.926 Kineza, prema podacima Granične policije Bosne i Hercegovine. Crna Gora obustavila aranžmane s Kinom Crnogorski državni sekretar za turizam Damir Davidović rekao je da je s turističkim organizacijama koje dovode turiste iz Kine dogovoreno da se obustave svi aranžmani do daljnjeg, i to zbog širenja koronovirusa. Ministar zdravlja Kenan Hrapović kazao je da je pod zdravstvenim nadzorom 212 osoba koje su ušle u Crnu Goru, a prethodno su boravile u Kini. Italija izolirala virus U međuvremenu, dok svijet strahuje od šire epidemije, a kineska ekonomija bilježi gubitke usred nje, italijanski ministar zdravstva Roberto Speranza saopćio je u nedjelju da je Italija prva zemlja u Evropi koja je uspjela izolirati virus, što znači da će to pružiti brojne mogućnosti za bolji rad na virusu u cilju sprečavanja njegovog širenja. Sada će liječenje ovog virusa biti lakše, rekao je Speranza. Tajlandski ljekari također tvrde da su uspješno izliječili dvoje pacijenata iz Wuhana zaraženih koronavirusom, koristeći kombinaciju antivirusnih lijekova, objavili su iz tajlandskog Ministarstva zdravstva. Svjetska zdravstvena organizacija (WHO) proglasila je globalno vanredno stanje za javno zdravlje zbog širenja koronavirusa, ali je u utorak objavila da smrtonosna epidemija koronavirusa koja se proširila iz Kine još nije na nivou pandemije, odnosno širenje bolesti nije globalnih razmjera. Kineske vlasti i organizacije za zaštitu ljudskih prava upozoravaju na diskriminaciju Kineza širom svijeta zbog koronavirusa. Izvor: Al Jazeera i agencije

article_url: https://web.archive.org/web/20200207091312/http://balkans.aljazeera.net/vijesti/koje-mjere-preduzimaju-zemlje-zapadnog-balkana-protiv-koronavirusa