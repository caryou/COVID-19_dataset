Moratorijum, ali ne i poništenje dugova siromašnim zemaljama April 15, 2020 MAKRO, PLANETA, SVE VIJESTI Leave a comment Share Facebook Twitter Google + LinkedIn Pinterest Grupa sedam industrijski najrazvijenijih zemalja svijeta G7 založila se za obustavu servisiranja dugova siromašnih zemalja, u trenutku kada Međunarodni monetarni fond (MMF) i Svjetska banka nastoje ograničiti štetu vjerovatno najveće svjetske recesije od 30-ih godina prošlog vijeka. Francuski predsjednik Emanuel Makron je ranije apelovao na pomoć Africi, koja se bori sa ekonomskim posljedicama pandemije novog virusa korona, poništavanjem dugova, prenosi Beta. I najbogatije svjetske ekonomije su, takođe, izrazile želju da “pomognu ovim zemljama u suočavanju sa zdravstvenim i ekonomskim posljedicama” pandemije, ali razmatraju samo moratorijum na servisiranje dugova. Francuski ministar privrede Bruno Le Mer vidi ovaj moratorijum kao “veliki korak i važan za Francusku i njene partnere u Pariškom klubu i u okviru G20”. Le Mer je istakao da hitno treba dati “snažan odgovor najugroženijim zemljama u razvoju”, kao i da se “uočava rizik od nestašica hrane u nekim od tih zemalja, što bi moglo direktno dovesti do humanitarne katastrofe”. Ukupno 76 zemalja koje ispunjavaju uslove za moratorijum, uključujući gotovo 40 u podsaharskoj Africi, zemlje su kojima pomaže Međunarodno udruženje za razvoj Svjetske banke. Što se tiče servisiranja duga tih zemalja od 32 milijarde dolara, Francuska je “dobila moratorijum na nivou bilateralnih poverilaca (12 milijardi dolara) i privatnih poverilaca (osam milijardi dolara), što je ukupno 20 milijardi dolara”, rekao je francuski ministar. “To smo dobili u okviru Pariškog kluba i G20, nakon što je Kina podržala naš stav”, precizirao je i dodao da ostaje još 12 milijardi multilateralnih potraživanja, od kojih je veliki dio Svjetske banke, te da se sada želi da se i ona pridruži moratorijumu. Svjetska ekonomija će ove godine pasti tri odsto, možda i više, kao posljedica pandemije virusa, saopštio je MMF, ukazujući na teškoću u pravljenju prognoza zbog do sada neviđene krize i, kako je navedeno, “znatne neizvjesnosti”. Izvor: Agencije

article_url: https://www.bankar.me/2020/04/15/moratorijum-ali-ne-i-ponistenje-dugova-siromasnim-zemaljama/