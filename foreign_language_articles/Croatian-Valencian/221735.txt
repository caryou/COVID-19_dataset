Informiran sam o svemu i do sada nije napravljena niti jedna greška 13. ožujka 2020. 14:28 „Zadnjih dana sam suzdržan u davanju izjava i komentara na ovu temu. Bez obzira što je to i političko pitanje, toliko je stručno i delikatno da se i struka oko njega razilazi. Mišljenja nisu jedinstvena, ali smatram svojom dužnošću da nešto kažem. Razgovaram s predsjednikom Vlade i s njegovim potpredsjednikom koji je na čelu Stožera, informiran sam o svemu i do sada nije napravljena niti jedna greška“, rekao je predsjednik Republike Zoran Milanović u izjavi o aktualnoj situaciji vezanoj uz epidemiju coronavirusa (COVID-19). Najavio je da će nastaviti pratiti razvoj situacije, ukazujući da je pristup rješavanju ovog problema različit od države do države, neovisno o njihovom ekonomskom stupnju razvoja, tradiciji i kulturi epidemiologije javnog zdravstva. „U ovoj cijeloj, za sada neugodnoj, ali nadam se i ne toliko nesretnoj priči, igra i faktor sreće. Jer kada vidimo što se počelo događati u sjevernoj Italiji, a bojim se da nikada nećemo znati točno što se dogodilo i gdje je napravljen prvi propust, kad vidimo što se dogodilo u državi koja je toliko razvijena, bogata i koja ima takvu tradiciju, onda vidimo da je faktor sreće jako važan. Ali važno je, isto tako, i permanentno djelovanje i analiziranje“, kazao je predsjednik Milanović. Komentirajući odluku Vlade Republike Hrvatske o zatvaranju škola i fakulteta, predsjednik Milanović kazao je da je dobro da je takva odluka donesena sad. „Nemate se ni na koga jasno ugledati, morate preuzeti odgovornost. Ovo je hrvatski pristup, on je na snazi od jučer i vjerujem da on ima svoju logiku“, rekao je Predsjednik. Nadalje, predsjednik Milanović je istaknuo važnost socijalne odnosno društvene distance u ovoj situaciji. Kao osobe trebamo držati distancu jedni prema drugima, premda nismo na to navikli i ne živimo takav život, rekao je i dodao da će se ljudi morati u sljedeća dva tjedna malo više povući u svoju obitelj, manje se družiti i komunicirati s drugim i nepoznatim ljudima. Na pitanje postoji li opasnost da situacija prijeđe u paniku, predsjednik Milanović je odgovorio – ne. Upozorio je da se svašta može čuti i da ljudi lako potpadaju pod utjecaj te da je važna socijalna distanca i što manje kontakata. „Radeći, mislim da se možemo nadati da će epidemija doći do točke zasićenosti i da će početi padati“, zaključio je Predsjednik. Vijesti

article_url: https://www.predsjednik.hr/vijesti/informiran-sam-o-svemu-i-do-sada-nije-napravljena-niti-jedna-greska/