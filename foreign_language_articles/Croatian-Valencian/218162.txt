Ni SAD ni NATO nisu “ukrali Italiji pola miliona testova za koronavirus” Ova analiza je označena kao: Razabiranje Senzacionalističke i neutemeljene tvrdnje o tome da su SAD ili NATO avioni upotrijebljeni da se Italiji “ukradu testovi za koronavirus”, sa medijskih objava dospjele su i do billboarda na ulicama nekih bh. gradova. Ocijenjeni članci IN4S Dezinformacija; Manipulisanje činjenicama; Novosti Dezinformacija; Manipulisanje činjenicama; Sputnik Dezinformacija; Manipulisanje činjenicama; Glas Javnosti Lažna vijest; Srbija danas (.com) Dezinformacija; Manipulisanje činjenicama; Izazov Dezinformacija; Manipulisanje činjenicama; Princip Dezinformacija; Manipulisanje činjenicama; Insajder Dezinformacija; Manipulisanje činjenicama; Bijeljina Live Dezinformacija; Manipulisanje činjenicama; Intermagazin Dezinformacija; Manipulisanje činjenicama; Na portalu IN4S je 22. 3. 2020. objavljen članak sa naslovom: Skandal u najpogođenijoj državi virusom: NATO avioni iz Italije odvezli pola miliona testova na koronavirus U članku se govori o tome da je kompanija iz Italije prodala “testove” na virus SARS-CoV-2 američkoj firmi, te se navodi: “Skandal je u Italiji izbio kada je na Instagramu objavljena ta informacija sa fotografijom unutrašnjosti američkog vojnog transportnog aviona C-17 napunjenog kontejnerima s dijagnostičkim testovima. Ubrzo je ta objava izbrisana sa Instagrama, no ‘duh je pušten iz boce” Na kraju članka je navedeno i saopštenje italijanske kompanije koja se našla na meti navodnog skandala. Iz kompanije „Copan Diagnostic“, stiglo je tek suvoparno saopštenje: ‘Svašta se događa pod suncem. Mi nismo bili dužni o ovom izvijestiti italijanske vlasti, mi proizvodimo proizvode koje prodajemo na slobodnom tržištu!’ Prilično arogantno su dodali kako mogu proizvesti dovoljno testova za Italiju, a transport iz vojne baze Aviano vojnim avionom objasnili su time da američka privatna kompanija kojoj su prodali testove nije uspjela organizovati komercijalni let CARGO avionom, pa su im u susret izašli iz USAF-a. Članak sa portala IN4S potom je objavila agencija Sputnik, takođe 22. marta ali sa nešto drugačijim naslovom: Svi protiv svih: Amerika iz Italije odnela pola miliona testova u NATO bazu Članak sa Sputnika je potom objavljen na portalima Rezidencija, Koreni, Princip news, Iskra, Inter magazin i Tamo daleko. Portal Srbija danas je naveo IN4S kao izvor ali uz izmjenjen naslov koji govori da je SAD “ukrala” testove, koristeći pri tom navodnike na terminu ukrala. ZABILI IM NOŽ U LEĐA: Američki lešinari ukrali Italijanima POLA MILIONA testova na korona virus i odneli u NATO bazu (Srbija danas) Anonimni portali TPK news i Glas javnosti objavili su identične članke uz značajnu izmjenu naslova: ZAPAD U ŠOKU: SAD iz Italije ukrala pola miliona testova za korona virus! (TPK news) SKANDAL: AMERIČKA VOJSKA UZELA ITALIJANIMA TESTOVE NA KORONU I PREVEZLA U SAD (Glas javnosti) Istog dana, Večernje novosti su objavile članak o istoj temi sa naslovom: Nema više savezništva: Dok Italija grca i broji mrtve Amerika iz zemlje odnela POLA MILIONA testova na koronu u NATO bazu (FOTO) Članak sa istim ili neznatno izmijenjenim naslovom su potom prenijeli: Izazov, Insajder, Bijeljina online, Kutak net, Vesti. Nema više savezništva: Dok Italija grca i broji mrtve Amerika iz zemlje odnela POLA MILIONA testova na koronu u NATO bazu (FOTO) (Insajder) Savezništvo, šta to beše? Dok Italija grca i broji mrtve Amerika iz zemlje odnela POLA MILIONA testova na koronu u NATO bazu (FOTO) (Kutak net) ITALIJANSKI MEDIJI ZAPREPASTILI SVET: Američka vojska upala i iz Italije odnela pola miliona testova u NATO bazu, pa u SAD! (Vesti) Potom su, 29. 3. 2020. mediji izvijestili da su u Istočnom Sarajevu osvanuli billboardi sa natpisom Ne u NATO, uz poruku da su avioni NATO-a iz Italije odvezli pola miliona testova na koronavirus. Izvor za gore navedene tvrdnje bio je list La Repubblica koji je 19. marta objavio članak sa naslovom “Coronavirus, mezzo milione di tamponi da unazienda di Brescia agli Stati Uniti” (Koronavirus, pola miliona briseva od kompanije iz Brescie u Sjedinjenim Državama). Do trenutka objave ove analize, članak sa La Repubblice je imao 176.502 interakcija na društvenoj mreži Facebook, pokazali su rezultati alata za pretragu interakcija, CrowdTangle. Članak je, prema podacima dobijenim sa istog alata, podijeljen u grupama na različitim jezicima, uključujući i grupe kao što su УКРАИНСКИЙ МИР ili Русские в Италии – свобода мыслить Russi in Italia - liberi di pensare i druge, koje su ovaj članak predstavile kao “dokaz” da su SAD i NATO nesolidarni sa Italijom u kritičnoj situaciji. Šta su činjenice? Za početak, mediji domaćeg govornog područja su u svojim objavama netačno koristili termin “testovi”. Članak La Repubblice nije govorio o kompletnim “testovima”, već o dijelu opreme za testiranje: štapićima za briseve (skraćeno “brisevi”) kojima se uzimaju uzorci za testiranje. Kompletan “test za koronavirus podrazumijeva i druge materijale i opremu, jer se uzorci prikupljeni brisevima zatim testiraju u laboratoriji gdje se traži znaci genetskog materijala virusa. Procedura uzimanja brisa detaljno je objašnjena na stranici američkog medicinskog centra UC Davis Health. Kako se obavlja testiranje na koronavirus? Testiranje na COVID - 19 uključuje umetanje 15, 24 cm dugog brisa (poput dugog Q-štapića) u šupljinu između nosa i usta (nazofaringealni bris) 15 sekundi, rotirajući bris nekoliko puta. Uzimanje brisa se ponavlja i u drugoj šupljini nosa kako bi se osiguralo da je prikupljeno dovoljno materijala. Bris se onda umetne u posudu i pošalje u laboratoriju na testiranje. Analizirani članci su, dalje, opremljeni naslovima koji čitatelje/ke navode na zaključak da su navedeni “testovi” bezmalo nasilno oduzeti, budući da se u njima opisuje kako je američka vojska “upala i odnijela testove”, kao da nije riječ o prodaji nego nedozvoljenom činu. U dva primjera, naslovi su čak napisani sa eksplicitnom tvrdnjom da su SAD “ukrale pola miliona testova” odnosno da je američka vojska naprosto “uzela testove” - bez korištenja navodnika. Tu su i dramatične tvrdnje o tome da je Amerika time Italiji “zabila nož u leđa”, koje dodatno stvaraju utisak da je riječ o nečemu nedozvoljenom, ili o neprijateljskoj aktivnosti. Za razliku od domaćih medija, La Repubblica u svom članku ne navodi da je riječ o “skandalu”, iako autor Gianluca di Feo već u uvodu problematizuje pitanje ove prodaje u kontekstu svih dešavanja u Italiji tokom pandemije COVID-19. U članku je objavljena informacija da je firma iz Italije prodala briseve neophodne za testiranje na koronavirus kompaniji u SAD-u te da je ta oprema dostavljena u tu zemlju NATO letom, budući da su komercijalni letovi obustavljeni. Proizvoda iz područja epidemije u Italiji bilo bi dovoljno za potrebe cijelog Sjevera. Umjesto toga, dijagnostički setovi prodani su SAD-u i prebačeni vojnim avionima. Kompanija: sve je redovno, nema nestašice. Je li neko u našoj zemlji znao ovo? Autor potom objašnjava da je vijest o prevozu briseva prvo objavljena na Instagramu a potom i potvrđena u Pentagonu. Objava o prekookenaskoj ekspediciji je objavljena na Instagramu, zajedno s fotografijom Air Force C-17 Globmaster, aviona sa četiri motora, koji je popunjen spremnicima s opremom. Potom je objava uklonjena. Međutim, vijest je službeno potvrdio Jonathan Hoffman, glasnogovornik Pentagona. Potrebno je testirati više elemenata, izjavio je general Paul Friedrichs iz centralne medicinske komande - prvi su brisevi koji se koriste za uzimanje uzoraka od ljudi, a potom i tekućine u kojima ih treba razložiti. To je ono što smo dobili iz Italije. General je izjavio da su materijali proizvedeni i u SAD-u i u inostranstvu, bez preciziranja gdje su ih pronašli. I dodao je: Ovo je izvrstan primjer kako nacije zajedno rade. Time će se osigurati da se odgovori na globalne izazove. Autor navodi da se vijest čini iznenađujućom, uzevši u obzir stanje u Italiji tokom pandemije COVID-19 ali nakon tog pausa dato je i saopštenje kompanije koja je proizvela briseve i u kome se navodi da te opreme u Italiji ne manjka. Međutim, stvarnost je drugačija. Brisevi za testiranje su bili spremni u Breši, u srcu epidemije, gdje se doktori i sestre bore da zaustave zarazu prije nego obuhvati Milano, gdje su hiljade ljudi svaki dan pod rizikom zaraze. Je li naša vlada bila svjesna ovoga? Iz Copan Diagnostics je odgovoreno da je “sve urađeno na svjetlosti dana.” “Nismo morali obavještavati italijanske vlasti: to su proizvodi za slobodnu prodaju. A, mi smo vodeća firma koja izvozi u cijeli svijet. Nema nestašice briseva: prošle sedmice u Italiji smo ih prodali preko milion i možemo odgovoriti svim zahtjevima. Problem nije u priboru, već u laboratorijima koje ih analiziraju. I dodao je: Tu robu nije kupila Vlada SAD, već privatne firme i američki distributeri. Oni su ih prevezli vojnim letom jedino iz razloga što komercijalni avioni nisu bili dostupni. Temom prodaje briseva La Repubblica se bavila i u vezanom članku koji je objavljen 20. marta, u kome se iznose suprostavljeni stavovi u vezi sa ovom prodajom. Luca Zaia, predsjednik regije Veneto i član desničarske stranke Sjeverna Liga, rekao je da briseva nema dovoljno za Italiju i doveo u pitanje opravdanost prodaje. S druge strane, Fabrizio Sala, potpredsjednik regije Lombardija u kojoj se nalazi grad Bresica odakle su brisevi prodati, za Le Repubblica je izjavio da briseva ima dovoljno. Drugačijeg je stava Fabrizio Sala, potpredsjednika regije Lombardija: „Trenutno nema problema s isporukom briseva, jer materijal dolazi do nas. Prednost se daje najozbiljnijim slučajevima. U slučaju da je bilo provjere (ponovnog testiranja) briseva taj proces je bio sporiji nekoliko dana ali se sada ubrzava Financial Times je 19. marta objavio članak u kome se bavi pitanjem testiranja u uslovima pandemije, te daje pregled situacije u različitim državama i načinima na koje se nose sa nestašicama opreme za testiranje. Jedna od tema članka bila je i nestašica briseva u SAD, te je u ovom kontekstu spomenuta i kompanija Copan iz Italije - predstavljena kao jedan od najvećih proizvođača briseva - te njena uloga u rješavanju nestašice u SAD. Sad postoje i bojazni oko nestašice briseva koji se koriste za uzimanje uzoraka. Copan je jedan od najvećih proizvođača briseva čije je sjedište je u Lombardiji, koja je u središtu italijanske epidemije koronavirusa. Kompanija i dalje radi uprkos tome što je Italija u karantinu (lockdown) i povećala je proizvodnju sa pet dana sedmično na 24 sata dnevno, sedam dana u sedmici. Kompanija od kupaca i distributera traži da „racionaliziraju“ svoje narudžbe i usko surađuje sa američkom vladom, rekla je glasnogovornica. Pretragom objava italijanskih medija nismo uspjeli pronaći izvještaje o bilo kakvoj nestašici briseva u Italiji u trenutku kada je kompanija Copan prodala ovaj proizvod kupcu iz SAD. Mediji se jesu bavili temom nestašice briseva i reagenasa potrebnih za testiranje, najčešće se pozivajući na komentare koje je davao Luca Zaia. Dakle, tvrdnje da su SAD, američka vojska i/ili NATO, na bilo koji način “oduzeli” esencijalni medicinski materijal od Italije, nisu utemeljene u činjenicama, jer se naprosto radilo o kupoprodaji između dvije kompanije, a čiji je predmet bio jedan dio medicinske opreme koji u tom trenutku nije bio deficitaran u Italiji, a jeste u SAD. Tvrdnju da je riječ o testovima, iako se radilo o brisevima kojima se uzimaju uzorci za testiranje, ocjenujemo kao dezinformaciju. Tvrdnje iz naslova svih analiziranih članaka o tome da je “Amerika odnijela pola miliona testova”, odnosno da su “NATO avioni odvezli pola miliona testova” ocjenjujemo kao manipulisanje činjenicama. Zbog navedenih činjenica, tvrdnje u naslovima članaka na portalima TPK news i Glas javnosti da su SAD “uzele” testove, odnosno da ih je “američka vojska ukrala”, ocjenjujemo kao lažnu vijest. Budući da su članci napisani na način da se tek na kraju, poput napomene, navodi objašnjenje da je ipak riječ o prodaji opreme, sve analizirane članke ocjenjujemo i kao klikbejt. (Raskrinkavanje.ba) Pogledajte originalni članak Objavljeno: 2020-03-22 Скандал у најпогођенијој држави вирусом: НАТО авиони из Италије одвезли пола милиона тестова на коронавирус Manipulisanje činjenicama Dezinformacija Izvor: IN4S Objavljeno: 2020-03-22 Nema više savezništva: Dok Italija grca i broji mrtve Amerika iz zemlje odnela POLA MILIONA testova na koronu u NATO bazu (FOTO) Manipulisanje činjenicama Dezinformacija Izvor: Novosti Objavljeno: 2020-03-22 Transportni avion C-17Svi protiv svih: Amerika iz Italije odnela pola miliona testova u NATO bazu Manipulisanje činjenicama Dezinformacija Izvor: Sputnik Objavljeno: 2020-03-22 SKANDAL: AMERIČKA VOJSKA UZELA ITALIJANIMA TESTOVE NA KORONU I PREVEZLA U SAD Lažna vijest Izvor: Glas Javnosti Objavljeno: 2020-03-22 ZABILI IM NOŽ U LEĐA: Američki lešinari ukrali Italijanima POLA MILIONA testova na korona virus i odneli u NATO bazu Manipulisanje činjenicama Dezinformacija Izvor: Srbija danas (.com) Objavljeno: 2020-03-22 Nema više savezništva: Dok Italija grca i broji mrtve Amerika iz zemlje odnela POLA MILIONA testova na koronu u NATO bazu (FOTO) Manipulisanje činjenicama Dezinformacija Izvor: Izazov Objavljeno: 2020-03-22 SKANDAL: NATO AVIONI IZ ITALIJE ODVEZLI POLA MILIONA TESTOVA NA KORONA VIRUS Manipulisanje činjenicama Dezinformacija Izvor: Princip Objavljeno: 2020-03-22 Nema više savezništva: Dok Italija grca i broji mrtve Amerika iz zemlje odnela pola miliona testova na koronu u NATO bazu (FOTO) Manipulisanje činjenicama Dezinformacija Izvor: Insajder Objavljeno: 2020-03-23 Nema više savezništva: Dok Italija grca i broji mrtve Amerika iz zemlje odnela POLA MILIONA testova na koronu u NATO bazu Manipulisanje činjenicama Dezinformacija Izvor: Bijeljina Live Objavljeno: 2020-03-23 ZAPAD U ŠOKU – SVI SU BESNI NA AMERIKU: Amerika iz Italije odnela pola miliona testova u NATO bazu, pa u SAD! Manipulisanje činjenicama Dezinformacija Izvor: Intermagazin Autor: Mladen Lakić Objavljeno: 15. 05. 2020 | Zadnji put osvježeno: prije 10 mjeseci Red flag Lista medija koji objavljuju lažne vijesti High risk Lista medija koji objavljuju izvještaje upitne istinitosti Posljednje objavljene analize Lažna vijest Nova QAnon priča: Nikakvo zlato nije zaplijenjeno u Vatikanu i vraćeno u “američku blagajnu” Na društvenim mrežama su se pojavile fotografije koje navodno prikazuju zla... Lažna vijest Prenošenje lažnih vijesti Manipulisanje činjenicama Teorija zavjere 19.03.2021 Prenošenje lažnih vijesti Dezinformatori u bijelim mantilima: Slučaj doktora Račića U jeku imunizacije protiv bolesti Covid-19, jedinog izglednog rješenja za i... Prenošenje lažnih vijesti Manipulisanje činjenicama Pseudonauka 19.03.2021 Teorija zavjere Vakcine nisu biološko oružje Dezinformacije o vakcinama toliko su učestale u proteklim mjesecima da su v... Teorija zavjere 19.03.2021

article_url: https://raskrinkavanje.ba/analiza/ni-sad-ni-nato-nisu-ukrali-italiji-pola-miliona-testova-za-koronavirus