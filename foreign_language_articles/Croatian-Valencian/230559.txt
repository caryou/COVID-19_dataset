„Proročanstvo“ iz crtane serije Simpsoni „zarazilo“ i portale u BiH Tvrdnje fanova američke crtane serije „The Simpsons“ o epizodi koja je predvidjela epidemiju korona virusa prije 27 godina su poslužile portalima u BiH za skupljanje klikova na još jednom „proročanstvu“ popularne serije. Ocijenjeni članci Večernji list (ba) Klikbejt; Avaz Manipulisanje činjenicama; Klikbejt; Demantirano; Dnevnik.ba Klikbejt; Zenit Manipulisanje činjenicama; Klikbejt; BiH vijesti Klikbejt; USK Info Manipulisanje činjenicama; Klikbejt; Hayat Manipulisanje činjenicama; Cazin net Klikbejt; The Bosnia Times Klikbejt; Alternativna televizija Klikbejt; U naslovu članka objavljenog 30. januara, portal lista Dnevni Avaz tvrdi da je popularna crtana serija predvidjela aktualnu epidemiju koronavirusa 2019-nCoV prije skoro trideset godina. Simpsonovi su predvidjeli koronavirus još 1993. godine Tvrdnja je popularizovana nakon što su je prošle sedmice prenijeli brojni mediji u svijetu. Međutim, većina tih članaka je naprosto kompilacija viralnih postova na društvenim mrežama u kojima fanovi serije “otkrivaju” vezu između radnje u epizodi „Marge in Chains“ iz 1993. godine i epidemije 2019-nCoV koju je Svjetska zdravstvena organizacija prošle sedmice proglasila globalnom prijetnjom. Tvrdnju su prenijeli portali Zenit, Cazin, Večernji list, BiHvijesti, USKinfo i Alternativna televizija 2. i 3. februara 2020. godine. Portal The Bosnia Times je otišao korak dalje pa ustvrdio: Simpsonovi su, izgleda, predvidjeli cijelu našu budućnost, pa i nastanak epidemije od koronavirusa i to prije dvije decenije Portal Dnevnik.ba je u naslovu članka od 1. februara 2020. godine aludirao na popularno i pogrešno mišljenje da su Simpsoni predvidjeli mnoge važne događaje: Opet su pogodili: Simpsoni su predvidjeli i ubojiti koronavirus Članci objavljeni na portalima Dnevni Avaz, Zenit.ba, USKinfo.ba, kao i članak objavljen na portalu televizije Hayat 2. februara 2020. godine opremljeni su slikom iz crtane serije na kojoj televizijski voditelj čita vijesti dok iza njega stoji slika na kojoj piše „corona virus“. Slika nije preuzeta iz epizode na koju se pozivaju članci. Radi se o sceni iz epizode koja je emitovana 2010. godine, i koja nema nikakvih sličnosti sa aktuelnom epidemijom. U epizodi „The Fool Monthy“, koja je emitovana 21. novembra 2010. godine, velike televizijske kompanije odluče da povećaju gledanost svojih informativnih programa tako što će stvoriti vještačku krizu, i stvore novu bolest - gripu koju prenose kućne mačke. Natpis „corona virus“ na slici je naknadno dodan na natpis “apocalypse meow” i ne pojavljuje se u samoj epizodi serije. Čitaoci nisu obavješteni da se radi o dvije nepovezane epizode Simpsona, niti da je slika naknadno mijenjana ubacivanjem riječi “corona virus”. Tvrdnja o “proreknutoj” epidemiji korona virusa je bazirana na neutemeljenim zaključcima fanova serije na društvenim mrežama, što su portali “upakovali” kao vijest. Dnevni Avaz: Fanovi porodice Simpson vjeruju kako je dugovječna animirana serija upozorila svijet na koronavirus prije više od dva desetljeća. Kao dokaz navode epizodu serije iz 1993. godine, u kojoj se radi o virusu zvanom osaka flu, a koji se širi Springfildom, nakon što su stanovnici naručili blendere iz Japana. Sličnosti između epizode Simpsona koja je emitovana 6. maja 1993. godine i epidemije korona virusa koja je počela krajem prošle godine gotovo da ne postoje. Epidemija koronavirusa nije počela u Japanu. Virus je prvi put registrovan u gradu Wuhan, u centralnoj Kini, odakle se proširio u druge dijelove zemlje, a ubrzo su zabilježeni i prvi slučajevi u drugim zemljama. U crtanoj seriji, bolest koja se zove Osaka gripa dolazi u Springfield, američki gradić koji je mjesto radnje serije, nakon što zaraženi radnik u tvornici sokovnika u Japanu kihne u kutiju sa sokovnikom koji je onda isporučen kupcu u Springfieldu. Ubrzo nakon toga, gradić zahvati epidemija gripe. Iako se radnja vrti oko virusne epidemije, ta epizoda Simpsona se ne može nazvati predviđanjem, kako primjećuje Snopes. Svijetom su dosad harale mnoge pandemije, kao španska gripa, honkonška gripa ili azijska gripa, a Snopes zaključuje i da Simpsoni nisu predviđali budućnost, već su se osvrnuli na prošle događaje. Vjerovanje da Simpsoni predviđaju budućnost rašireno je pogotovo među teoretičarima zavjere. Brojni su „primjeri“: od izbora Donalda Trumpa za američkog predsjednika 2016. godine do rušenja Svjetskog trgovačkog centra u New Yorku 11. septembra 2001. godine. Razlog zbog kojeg se čini da autori crtane serije pogađaju šta će se desiti, što onda bude izvor za lažne vijesti čak i kad je očito da je u pitanju čista slučajnost, je jednostavan: zakon vjerovatnoće. U sad već trideset godina emitovanja, Simpsoni su imali toliko zapleta koji su se bavili budućim stvarima da su neki morali imati sličnosti sa stvarnim događajima. Ili kako je to rekao Al Jean, jedan od scenarista serije: „Ako napravite puno predviđanja, deset posto će se ispostaviti tačnim.“ Neka od tih “predviđanja” u lažnim vijestima su jednostavno izmišljena, uz korištenje manipulacije slikom i videom. Epizoda iz 1993. godine nije predvidjela epidemiju korona virusa u Kini. Članci objavljeni na portalima u BiH koji su to u svojim naslovima ustvrdili, dobijaju ocjenu klikbejt zbog izostavljanja iz naslova tvrdnje da fanovi vjeruju u „proročanstvo“. Članci opremljeni slikom iz epizode emitovane 2010. godine, koja nema ništa zajedničko sa epizodom iz 1993. godine na koju se pozivaju i koja je pri tome izmjenjena da “dokaže” tvrdnju, dobijaju ocjenu manipulacija činjenicama. Napomena: 11.2.2020. Dnevni avaz je nakon objavljivanja ove analize odgovorio na upit redakcije Raskrinkavanja. Obzirom da je na Avazu objavljena ispravka ove vijesti. njihov članak ocjenjujemo i kao demantirano. (raskrinkavanje.ba) Pogledajte originalni članak Objavljeno: 2020-02-02 Opet su pogodili: Simpsoni su predvidjeli i ubojiti koronavirus Klikbejt Izvor: Večernji list (ba) Objavljeno: 2020-02-03 Simpsonovi su predvidjeli koronavirus još 1993. godine Klikbejt Manipulisanje činjenicama Demantirano Izvor: Avaz Objavljeno: 2020-02-01 Opet su pogodili: Simpsoni su predvidjeli i ubojiti koronavirus Klikbejt Izvor: Dnevnik.ba Objavljeno: 2020-02-02 Simpsoni su predvidjeli koronavirus još 1993. godine Klikbejt Manipulisanje činjenicama Izvor: Zenit Objavljeno: 2020-02-02 „OVO JE LUDO“ Simpsonovi su predvidjeli koronavirus prije 27 GODINA (VIDEO, FOTO) Klikbejt Izvor: BiH vijesti Objavljeno: 2020-02-03 FOTO+VIDEO - SIMPSONOVI SU PREDVIDJELI KORONAVIRUS JOŠ 1993. GODINE Klikbejt Manipulisanje činjenicama Izvor: USK Info Objavljeno: 2020-02-02 FANOVI UVJERENI: SIMPSONI SU PREDVIDJELI KORONAVIRUS JOŠ 1993. GODINE Manipulisanje činjenicama Izvor: Hayat Objavljeno: 2020-02-02 Jezivo proročanstvo Simpsonova: Koronavirus predvidjeli su još 1993. godine?! Klikbejt Izvor: Cazin net Objavljeno: 2020-02-02 KAKO SU SIMPSONOVI NAJAVILI EPIDEMIJU KORONA VIRUSA: ‘Molim vas, nemojte reći mom šefu da imam gripu’ Klikbejt Izvor: The Bosnia Times Objavljeno: 2020-02-02 Simpsonovi predvidjeli koronavirus prije više od dvije decenije Klikbejt Izvor: Alternativna televizija Autor: Rašid Krupalija Objavljeno: 06. 02. 2020 | Zadnji put osvježeno: prije 1 godina Red flag Lista medija koji objavljuju lažne vijesti High risk Lista medija koji objavljuju izvještaje upitne istinitosti Posljednje objavljene analize Lažna vijest Nova QAnon priča: Nikakvo zlato nije zaplijenjeno u Vatikanu i vraćeno u “američku blagajnu” Na društvenim mrežama su se pojavile fotografije koje navodno prikazuju zla... Lažna vijest Prenošenje lažnih vijesti Manipulisanje činjenicama Teorija zavjere 19.03.2021 Lažna vijest Unutarnja upotreba vodikovog peroksida neće ubiti ni viruse ni ćelije raka, ali može izazvati zdravstvene probleme Internetom se dijele pseudonaučni “savjeti” ruskog doktora Ivana Petroviča... Lažna vijest Prenošenje lažnih vijesti Pseudonauka Teorija zavjere 19.03.2021 Prenošenje lažnih vijesti Dezinformatori u bijelim mantilima: Slučaj doktora Račića U jeku imunizacije protiv bolesti Covid-19, jedinog izglednog rješenja za i... Prenošenje lažnih vijesti Manipulisanje činjenicama Pseudonauka 19.03.2021

article_url: https://raskrinkavanje.ba/analiza/prorocanstvo-iz-crtane-serije-simpsoni-zarazilo-i-portale-u-bih