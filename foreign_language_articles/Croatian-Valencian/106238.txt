Spriječeno krijumčarenje ilegalnih migranata u Zvorniku Službenici Jedinice granične policije Zvornik, 27. maja 2020. godine iza ponoći, spriječili su krijumčarenje pet osoba afroazijskog porijekla. Krijumčarenje je otkriveno tokom nadzora državne granice na lokalitetu Pilica na području opštine Zvornik. Prilikom zaustavljanja vozila Subaru, njemačkih nacionalnih oznaka, u kojem su se nalazili ilegalni migranti, vozač i migranti su izašli iz vozila i udaljili se u pravcu naselja Pilica, gdje su ih stigli policijski službenici ove jedinice i pripadnici specijalnog tima GPBiH angažirani na sprečavanju ilegalnih migracija na ovom području. Pet ilegalnih migranata je privedeno u službene prostorije JGP Zvornik radi davanja izjava u svojstvu svjedoka. U vezu sa ovim krijumčarenjem dovodi se vozač, bh. državljanin, koji je uspio pobjeći, i za njim se intenzivno traga. Zbog postojanja osnova sumnje da je počinjeno krivično djelo „krijumčarenje osoba“, o događaju je obaviješten tužilac Tužilaštva BiH koji je naložio daljnje poduzimanje mjera i radnji u vezi sa navedenim krijumčarenjem. Pripadnici Granične policije BiH nastavljaju raditi na ovom slučaju. Krijumčareni migranti privedeni u službene prostorije JGP Zvornik Na graničnim prijelazima lišena slobode trojica bh. državljana Službenici JGP Trebinje, 26. maja 2020. godine, lišili su slobode S.M. (1978.), državljanina Bosne i Hercegovine. Graničnim provjerama utvrđeno je da ga potražuje Osnovni sud u Zvorniku radi izdržavanja kazne zatvora. Kontroliran je na ulasku u BiH na Međunarodnom graničnom prijelazu Klobuk i predat službenicima Okružnog centra sudske policije Trebinje. Istoga dana, službenici JGP Bijeljina prilikom ulaska u BiH na prijelazu Rača lišili su slobode V.E. (1973.) jer je ustanovljeno da je za njim Policijska uprava Istočno Sarajevo raspisala potragu zbog krivičnog djela „izbjegavanje davanja izdržavanja“. Bh. državljanin predat je službenicima Policijske uprave Bijeljina. Službenici JGP Zvornik, 26. maja 2020. godine, lišili su slobode bh. državljanina A.S. (1985.). Provjerama je utvrđeno da ga potražuje Općinski sud u Sarajevu zbog krivičnog djela „posjedovanje i omogućavanje uživanja opojnih droga“. Kontroliran je na izlasku iz BiH na prijelazu Karakaj i bit će predat nadležnom organu.

article_url: http://www.granpol.gov.ba/Publication/Read/937815?title=sprijeceno-krijumcarenje-ilegalnih-migranata-u-zvorniku&pageId=22