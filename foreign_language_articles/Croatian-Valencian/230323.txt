Propolis nije “lijek za koronavirus” Većina tvrdnji o ljekovitosti propolisa zasniva se na neprovjerenim ili netačnim informacijama, no posljednja, u kojoj se tvrdi da ovaj preparat liječi koronavirus, definitivno je otišla najdalje. Ocijenjeni članci Aura Lažna vijest; Dezinformacija; Pseudonauka; Prikriveno oglašavanje; Source.ba Prenošenje lažnih vijesti; Dezinformacija; Pseudonauka; Portal Aura objavio članak 31. januara u kojem tvrdi da je propolis efektivan lijek protiv korona virusa koji je nedavno dobio ime Covid-19. Virusne upale: GRIPE, CORONA VIRUS, HERPESE, HPV VIRUS… „UBIJA“ PROPOLIS! Aura je intervjuisala Samira Baraliju, “sarajevskog apiterapeuta” koji tvrdi da “složenom emulzijom” propolisa liječi razne sojeve gripe i druga virusna oboljenja, uključujući korona virus. Apiterapija je vrsta “alternativne medicine” koja tretira bolesti i povrede pčelinjim proizvodima. „Po mom mišljenju corona virus je najsličniji virusu bronhitisa. Spadaju u istu porodicu. Moja višegodišnja praksa dokazuje da se može vrlo jednostavno riješiti složenom emulzijom propolisa. Naglašavam, to nije obični propolis, nego složena emulzija propolisa. Ove recepture sam pronašao u akademskim radovima iz 1976. godine. I pokazale su se veoma učinkovitim i djelotvornom kod bronhitisa, astme, zapravo disajnih puteva uopće – kaže za portal “aura.ba” Baralija. Intervju sa Baralijom je prenio i portal Source. Trenutno ne postoji lijek kojim se sprječava ili liječi Covid-19, kaže Svjetska zdravstvena organizacija (WHO). Na svojoj internet stranici posvećenoj dezinformacijama o korona virusu, WHO kaže da zaražene osobe trebaju odgovarajuću njegu koja ublažava simptome, a oni kod kojih se razvije teži oblik bolesti trebaju primiti optimiziranu njegu. Neke terapije protiv virusa se istražuju i tek će biti testirane u kliničkim ispitivanjima. Do sada ne postoji specifičan lijek koji se preporučuje za prevenciju ili liječenje novog korona virusa (2019-nCoV). Baralija je takođe naveo da smatra kako je novi virus sličan “virusu bronhitisa” i da spadaju u istu porodicu, što nije tačno. Osim toga, autor članka je “strpao” novi korona virus u porodicu virusa gripe: Trenutno tri različita virusa gripe kruže svijetom: dva tipa A i jedan virus tipa B. Najopasnije su one tipa A, u koju spada i trenutno najaktuelnija ona sa Corona virusom, ali ništa manje nisu opasne ni svinjska, ptičija ili H1N1. Bronhitis nije soj virusa, nego upala bronhija koju izazivaju i bakterije i virusi, najčešće virus gripe. Covid-19 ne spada u porodicu virusa gripe. On spada u porodicu korona virusa, koji potiču od životinja i koji su mutirali tako da se prenose sa čovjeka na čovjeka. Iako postoje sličnosti između infekcija gripe i novog korona virusa, jedna od razlika je ta da novi virus još nije dovoljno poznat i ne postoji efektivan lijek za njega. Također, nije jasno iz čega je Baralija izvukao poređenje dvije infekcije i tvrdnju o učinkovitosti “emulzije”, jer do sada nije bilo zabilježenih slučajeva Covid-19 infekcije u BiH. No to ga nije spriječilo da kaže portalu Aura kako propolis “ubija sve što smeta zdravom organizmu.” Danas, kada je zbog pretjerane upotrebe sintetičkih antibiotika većina mikroorganizama stekla otpornost na njih, neophodno je naći mudrija rješenja koja nudi priroda. Nesumnjivo, to je propolis. To je savršena namirnica koja hrani i liječi ljudsko tijelo. Tradicionalno se koristi preko 2000 godina. Historijski zapisi pokazuju da je propolis bio važan i cijenjen proizvod u medicini Egipćana, Babilonaca, Arapa, Grka, Rimljana i mnogih drugih starih naroda. “Propolis je jedan od onih mudrih lijekova prirode koji ubija sve što smeta zdravom organizmu. Istovremeno čuva zdravo tkivo i liječi oboljelo. Brojnim istraživanjima je utvrđeno da je propolis prirodni anestetik, antioksidant, antiseptik, antibiotik, da djeluje protiv većine virusa uključujući i virus gripe. Odličan je u borbi protiv gljivica i parazita. Posebnost propolisa je da bakterije na njega ne stvaraju otpornost i nema štetnih popratnih pojava, što je mana sintetičkih lijekova – objašnjava Baralija. Iako je istina da otpornost bakterija na antibiotike predstavlja ozbiljnu prijetnju, autor članka ne pravi razliku između bakterija i virusa, na koje antibiotici nemaju nikakav učinak. Neke studije, iako preliminarne, potvrdile su da propolis ima određena antibakterijska svojstva, pa čak i antiviralna. U slučajevima nekih bakterijskih infekcija, studije su pokazale da antibiotici sa propolisom imaju sinergijski učinak. Ipak, prema Organizaciji za hranu i poljoprivredu Ujedinjenih nacija: Iako se propolisu pripisuje širok dijapazon efekata, mnogi od izvještaja su utemeljeni na preliminarnim studijama. U slučajevima gdje su provedena klinička ispitivanja, ona su rijetko bila utemeljena na velikom broju pacijenata ili na rigoroznim tipovima testiranja, kao što je “dvostruko slijepi test”. U nastavku teksta, autor iznosi poprilično smjele tvrdnje o važnosti propolisa u medicini: Kako propolis ima antibakterijske sposobnosti i pokazuje antimikrobnu aktivnost, zauzeo je prvo mjesto na listama odbrane ljudskog organizma od različitih grlobolja, upala u području ždrijela, prehlade, gripe, herpesa, virusa HPV. Uspješno djeluje i protiv mnogo ozbiljnijih protivnika našem zdravlju, kao što su ćelije raka (što je proučavano u laboratorijskim testovima). Nije jasno na koje je tačno liste odbrane autor mislio. U svim pobrojanim slučajevima zdravstvenih tegoba, relevantni stručnjaci ne stavljaju propolis ispred testiranih i dokazano efektivnih metoda liječenja. Što se tiče upotrebe propolisa u tretmanu ćelija raka, informacije sa stranice Memorial Sloan Kettering Cancer Center (centar za istraživanje raka iz New Yorka) govore da su in vitro testovi i testovi na životinjama pokazali da propolis može pojačati antitumorni učinak nekih supstanci, ili pokazati antitumorno djelovanje. Međutim, takav učinak nije potvrđen na ljudima, niti se može govoriti o njegovoj ljekovitosti. Nekoliko studija su istraživale efikasnost propolisa u liječenju različitih oboljenja. Ipak, potrebno je još proučavanja da se utvrdi da li je propolis efektivan tretman za bilo koje od njih. Propolis je mješavina polena, pčelinjeg voska i smole koje pčele skupljaju sa pupoljaka i iz biljnog soka određenog drveća i biljaka. Koristi se u narodnoj medicini i u pićima i hrani za poboljšanje zdravlja i prevenciju bolesti. Za propolis se vjeruje da je efektivan protiv raka, dijabetesa, srčanih bolesti, infekcija i upala. Ipak, njegov učinak protiv raka kod ljudi nije potvrđen. Preliminarne studije djelovanja proizvoda koji sadrže propolis na čireve usne duplje uzrokovane tretmanima protiv raka, dale su mješovite rezultate i potrebno je još ispitivanja. U nekim slučajevima, propolis može čak imati otrovno dejstvo. Tekst se nastavlja tvrdnjom da Baralija liječi infekciju novim korona virusom i H1N1 gripu za nekoliko dana. Samir Baralija se, inače, „specijalizirao“ za pomoć u liječenju svih vrusnih oboljenja propolisom i pčelinjim proizvodima. Za trenutno aktuelni corona virus, te H1N1, kaže da ih složena emulzija propolisa uništava u roku od pet do sedam dana. (...) Za corona virus se koristi sprej propolis, te uzima svježa matičnu mliječ, koja se maže po prsima, a oboljelima se uključuje i pčelinji otrov, u jedinicama koje propisuje apiterapeut. Budući da nije bilo zabilježenih slučajeva Covid-19 infekcije u BiH, nejasno je kako je opisana “terapija” pčelinjim proizvodima uopšte razvijena i koje oboljele je sarajevski “apiterapeut” izliječio za pet do sedam dana. Iako je intervju objavljen u rubrici “alternativna medicina”, na kraju teksta se nalazi telefonski broj apiterapeuta Baralije, ispod kojeg je njegova slika sa pčelinjim proizvodima koje pravi, što članak čini reklamom. Reklamirajući Baraliju i njegove preparate uz kontakt broj telefona, Aura je citirala njegovu netačnu tvrdnju da propolis i pčelinji otrov nemaju neželjene posljedice, za razliku od “sintetičkih antibiotika”. Propolis može pogoršati stanje kod astmatičara i usporiti zgrušavanje krvi, što predstavlja rizik kod hirurških operacija, tako da je netačna tvrdnja da je potpuno bezopasan. Kad je u pitanju pčelinji otrov, radi se o supstanci koja može izazvati smrt, što se i dešavalo. Na upit o tačnosti navoda u intervjuu, portal Aura je elektronskom poštom odgovorio sljedeće: Ocjenu lažna vijest dobija tvrdnja iz naslova članka da propolis “ubija” korona virus, jer još uvijek ne postoji lijek za tu virusnu infekciju; tvrdnja da je Covid-19 sličan bronhitisu i da se liječi “emulzijom propolisa” za pet do sedam dana, jer do sada nije bilo slučajeva infekcije u BiH i nije bilo načina da se to dokaže; kao i tvrdnja da Covid-19 spada u porodicu virusa gripe. Prenošenje ovih tvrdnji na portalu Source ocjenjujemo kao prenošenje lažne vijesti. Tvrdnja iz naslova također dobija ocjenu pseudonauka, jer je učinak propolisa na bakterijske i virusne infekcije nedovoljno istražen u dosad urađenim studijama. Istu ocjenu dajemo i tvrdnji da propolis liječi rak. Budući da propolis i pčelinji otrov nisu sasvim bezopasni preparati, tvrdnja da oni ne izazivaju neželjene posljedice dobija ocjenu dezinformacija. Zbog propusta da obavijesti čitaoce da se radi o tekstu koji promoviše određene proizvode, intervju sa sarajevskim apiterapeutom dobija i ocjenu prikriveno oglašavanje. (raskrinkavanje.ba) Pogledajte originalni članak Objavljeno: 2020-01-31 Virusne upale: GRIPE, CORONA VIRUS, HERPESE, HPV VIRUS… „UBIJA“ PROPOLIS! Prikriveno oglašavanje Pseudonauka Lažna vijest Dezinformacija Izvor: Aura Objavljeno: 2020-01-12 Virusne upale: Gripe, Corona virus, herpese, HPV virus “ubija propolis” Pseudonauka Prenošenje lažnih vijesti Dezinformacija Izvor: Source.ba Autor: Rašid Krupalija Objavljeno: 18. 02. 2020 | Zadnji put osvježeno: prije 1 godina Red flag Lista medija koji objavljuju lažne vijesti High risk Lista medija koji objavljuju izvještaje upitne istinitosti Posljednje objavljene analize Lažna vijest Nova QAnon priča: Nikakvo zlato nije zaplijenjeno u Vatikanu i vraćeno u “američku blagajnu” Na društvenim mrežama su se pojavile fotografije koje navodno prikazuju zla... Lažna vijest Prenošenje lažnih vijesti Manipulisanje činjenicama Teorija zavjere 19.03.2021 Lažna vijest Unutarnja upotreba vodikovog peroksida neće ubiti ni viruse ni ćelije raka, ali može izazvati zdravstvene probleme Internetom se dijele pseudonaučni “savjeti” ruskog doktora Ivana Petroviča... Lažna vijest Prenošenje lažnih vijesti Pseudonauka Teorija zavjere 19.03.2021 Prenošenje lažnih vijesti Dezinformatori u bijelim mantilima: Slučaj doktora Račića U jeku imunizacije protiv bolesti Covid-19, jedinog izglednog rješenja za i... Prenošenje lažnih vijesti Manipulisanje činjenicama Pseudonauka 19.03.2021

article_url: https://raskrinkavanje.ba/analiza/propolis-nije-lijek-za-koronavirus