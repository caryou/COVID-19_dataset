Svaki građanin Južne Koreje plaća test na korona virus Predsednica Vlade Srbije o testiranju na korona virus u Južnoj Koreji. (TV Happy, 6. 4. 2020. godine) 8. 4. 2020. Teme / Ocene: Istinitost, Neistina Akter: Ana Brnabić Sve izjave aktera (67) “Treba reći to za Koreju, to što naši nikada ne kažu, a to je da – da, Koreja ima masovno testiranje, u pravom smislu te reči, masovno testiranje – koje se naplaćuje. Dakle, svaki pojedinac, svaki građanin plaća testiranje. Država refundira ako je pozitivan. Dakle, ako je zaražen država refundira. Ali, svi prvo plate.” https://www.istinomer.rs/izjava/svaki-gradjanin-juzne-koreje-placa-test-na-korona-virus/ 2020-04-08 1 5 0 Neistina Istinomer 2020-04-06 Ana Brnabić Ana Brnabić Govoreći o “lažnim vestima i poluinformacijama”, predsednica Vlade Ana Brnabić, u gostovanju na TV Happy u emisiji “Ćirilica”, zapitala se kako to da oni koji navode primer masovnog testiranja na korona virus u Južnoj Koreji, izostavljaju da napomenu da tamo “svaki građanin plaća testiranje”. “Te poluinformacije, gde eto, kako oni mogu masovno testiranje. Pa čekaj, zamislite da mi kažemo: ‘E, OK, ‘ajde da naplaćujemo testiranje!’. Pa ljudi bi nas ubili. Pa to nikad, pa to nama ne bi nikad palo na pamet”, istakla je Brnabić. Zatim je ocenila da se takve dezinformacije plasiraju “tendeciozno”, ne bi li se diskreditovala aktuelna vlast. Imamo dovoljno testova za korona virus “Lažne vesti, uvrede, diskreditacije, poluinformacije, u ovakvom stanju mogu samo tendeciozno da se plasiraju. Da se uruši država. Samo da bi se u ovom trenutku srušio Aleksandar Vučić. Pa po cenu bilo čega. Po cenu života. Po cenu lekara. Po cenu medicinskih sestara. Po bilo koju cenu”, navela je Brnabić. Međutim, da premijerkina teza o “tendecioznom” iznošenju “poluinformacija” o masovnom testiranju u Južnoj Koreji pada u vodu, saznajemo iz zvaničnih izvora te zemlje. Besplatni testovi za sve sumnjive slučajeve Naime, zvaničnici Južne Koreje su od početka borbe sa korona virusom isticali važnost deljenja svih relevantnih informacija sa građanima. “Ključ našeg uspeha bila je apsolutna transparentnost u javnosti – deljenje svih detalja o tome kako se ovaj virus razvija, kako se širi i šta vlada radi u vezi s tim”, izjavila je ministarka spoljnih poslova Južne Koreje Kang Kyung-wha. We are definitely seeing a… reduction of new #coronavirus cases but we’re not being complacent, says South Korean Foreign Minister Kang Kyung-wha#COVID19 #Marr https://t.co/AJl63Em75M pic.twitter.com/j3AnqUg40Y — BBC Politics (@BBCPolitics) March 15, 2020 Ona je u obraćanju za BBC 15. marta istakla važnost masovnog testiranja, koje se ogleda u “ranoj detekciji i dijagnozi infekcije, kao i minimalizaciji daljeg širenja virusa”. #COVID19: Testing is central because that leads to early detection South Korean Foreign Minister Kang Kyung-wha explains how they’ve been tackling the #CoronavirusPandemic#Marr https://t.co/AJl63Em75M pic.twitter.com/CbXjsASutD — BBC Politics (@BBCPolitics) March 15, 2020 Južna Koreja je, u okviru borbe protiv korona virusa, pokrenula kampanju “TRUST”, u kojoj se “transparentnost, odgovornost, ujedinjeno delovanje, nauka i brzina”, propagiraju kao osnovne vrednosti za vreme borbe protiv COVID-19, navodi se na zvaničnom sajtu Ministarstva spoljnih poslova Južne Koreje. “Centralna vlada je izdvojila 100 milijardi dolara za jačanje ekonomije i zaštitu ugroženih, dok je besplatno sprovodila testove na COVID-19 za sumnjive slučajeve, uz podršku lokalnih vlada”, navodi Ministarstvo Južne Koreje. Foto: Printscreen/Ministarstvo spoljnih poslova Južne Koreje Kako piše britanski dnevni list “The Guardian”, ako se za pacijente u Južnoj Koreji, bilo da su državljani te zemlje ili ne, nakon pregleda lekara ustanovi da imaju simptome – testiranje je besplatno. Isti slučaj je i sa onima koji su se nedavno vratili iz rizičnih zemalja, ili imali kontakt s nekim ko je zaražen ili pripada rizičnoj grupi. Prvi put odnos 40 odsto između ukupnog broja testiranih i broja zaraženih Ali, pak, ljudi koji ne pripadaju ovim kategorijama, a žele da se testiraju, plaćaju 160.000 vona po testu, odnosno 120,94 evra. Ako test bude pozitivan, troškovi testiranja se refundiraju, a država pokriva sve dodatne troškove lečenja. Pored toga, ljudi koji odlaze u samoizolaciju, uključujući i one koji tek treba da se testiraju, dobijaju 454.900 vona, odnosno 343,84 evra mesečno za pokriće osnovnih životnih troškova, navodi ovaj list. Besplatno testiranje u automobilima Kako bi skratili vreme potrebno za uspostavljanje dijagnoze, i ograničili izlaganje medicinskih radnika na prvoj liniji fronta, kao i pacijenata koji čekaju da budu testirani, Južna Koreja je uvela stanice za testiranje automobilskih putnika, navodi se na sajtu Ministarstva spoljne politike Južne Koreje. U takozvanim “Drive-through Testing Stations”, vozačima automobila je omogućeno da se testiraju bez potrebe da napuštaju vozilo, a ceo test traje kraće od deset minuta. Rezultati se šalju pacijentu obično sledećeg dana, a troškove testiranja pokriva korejska vlada, piše južnokorejski dnevni list, koji izlazi na engleskom jeziku, “The Korea Herald”. Dakle, testiranje na korona virus u Južnoj Koreji ne plaćaju svi građani ove države. Španija uvela celodnevnu zabranu kretanja građana Svi sumnjivi slučajevi se, uz preporuku lekara, upućuju na besplatno testiranje. Oni koji ne pripadaju grupi sumnjivih slučajeva, plaćaju test, ali im se novac refundira ukoliko se ispostavi da su pozitivni na virus. Zato izjavu premijerke Ane Brnabić da “svaki građanin Južne Koreje” plaća test na COVID-19, tačnije da “svi prvo plate”, ocenjujemo kao – “neistinu”. Inače, u Južnoj Koreji je do 8. aprila 2020. godine testirano ukupno 477.304 osoba. Ova zemlja je 6. aprila, po prvi put nakon vrhunca epidemije krajem februara, prijavila manje od 50 novih slučajeva zaraze. Svetska zdravstvena organizacija je tim povodom ovoj zemlji uputila pohvalu, budući da je ona bila jedna od prvih država koje su bile teško pogođene korona virusom, prenosi Rojters. *Istinomer je deo CoronaVirusFacts alijanse koju čini više od 100 fektčeking medija koji se bore protiv dezinformacija u vezi sa pandemijom COVID-19. Više o radu alijanse pročitajte ovde. Naslovna fotografija: FoNet/Vlada Srbije/Slobodan Miljević Tamara Tančić Ana Brnabić neistina testiranje covid-19 korona virus Južna Koreja

article_url: https://www.istinomer.rs/izjava/svaki-gradjanin-juzne-koreje-placa-test-na-korona-virus/