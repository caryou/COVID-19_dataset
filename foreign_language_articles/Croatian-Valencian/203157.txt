Negativno izvještavanje o migrantima Ova analiza je označena kao: Razabiranje Preko margine Portal Hercegovina u svom članku bez ikakvog razloga i osnove poredi državljane BiH za koje je važila mjera obavezne samoizolacije, sa migrantima i izbjeglicama - koji u BiH ni ne mogu ući na zvaničnim graničnim prelazima. Ocijenjeni članci Hercegovina.info Manipulisanje činjenicama; Pristrasno izvještavanje; Na portalu Hercegovina (.info) je 18. maja ove godine objavljen članak sa naslovom: Naši muževi i djeca još ne mogu kući, a migranti hodaju bez ikakvih papira Članak problematizuje mjere samoizolacije, koje su u trenutku objave bila obavezne za državljane BiH koji ulaze u našu zemlju, te autor/ica tvdi da te mjere važe za državljane BiH dok “migranti slobodno cirkuliraju zemljom”. Federaciji Bosne i Hercegovine još uvijek je na snazi mjera samoizolacije za sve koji ulaze preko granice, a koja bi, kako smo i objavili, trebala biti ukinuta ovaj tjedan. Sve dok se ona ne ukine, to praktično znači da naši radnici, školarci, svi koji su otišli trbuhom za kruhom u Hrvatsku i dalje odgađaju dolazak kući jer ne žele provesti 15 dana u samoizolaciji. U isto vrijeme ilegalni migranti slobodno cirkuliraju zemljom. Nakon naslova o tome da “migranti slobodno hodaju” te pasusa u kome se navodi da oni “slobodno cirkuliraju zemljom” članak donosi i informaciju o tome da su dva lica uhapšena prilikom krijumčarenja ljudi iz Srbije u BiH: Tek neki budu zaustavljeni. Tužitelj Tužiteljstva BiH, od Granične policije BiH preuzeo i ispitat će dvojicu osumnjičenih državljana Afganistana, koji su uhićeni slobode na širem području Zvornika, prilikom krijumčarenja preko rijeke Drine, 6 ilegalnih migranata, koje su čamcem prevezli iz Srbije u BiH. Autor/ica članka u naslovu i u članku piše o migrantima koji slobodno “cirkuliraju zemljom” te ih porede sa ulascima bh. državljana u zemlju, iako se radi o situacijama koje uopšte nisu uporedive. Prije svega, za napomenuti je da tvrdnja da državljani BiH trebaju provesti u samoizolaciji 15 dana nije tačna jer se radi o obavezi lica da provedu 14 dana u kućnoj izolaciji. U Federaciji BiH, kućna izolacija od 14 dana za državljane BiH koji doputuju iz inostranstva bila je obavezna od 17.3.2015. što je bilo propisano naredbom Federalnog štaba civilne zaštite. Migranti i izbjeglice koji ulaze u BiH ne koriste zvanične granične prelaze, te u tom smislu nije moguće da se njima izrekne mjera kućne izolacije. I sam autor/ica navodi slučaj krijumčarenja ljudi preko rijeke Drine a to je tek jedan od opasnih i neregularnih načina na koji migranti i izbjeglice dolaze u BiH. BiH nema dovoljno kapaciteta za prihvat i smještaj migranta i izbjeglica i mnogi od njih borave na ulicama, u napuštenim zgradama i sličnim objektima. Govoreći o ovom problemu, Peter Van der Auweraert, šef misije Internacionalne organizacije za migracije, (International Organizations for Migrations, IOM) za Al Jazeera Balkans. 7. marta ove godine je izjavio: - To jeste jedan od izazova. U Kantonu Sarajevo imamo oko 1.500 migranata koji spavaju van zvaničnih centara – u napuštenim zgradama, zatim oko Bijače, Velike Kladuše... Sve su to muškarci samci, a razlog je što imamo dovoljno smještajnih kapaciteta za djecu i porodice s djecom, ali ne i za usamljene muškarce. Veliki broj takvih zato noći provodi po napuštenim zgradama. I to nije jedini problem, jer ti ljudi ne idu na ljekarske preglede, a nije rijedak slučaj da prave probleme lokalnom stanovništvu. Time se treba pozabaviti – šta s migrantima koje ne možemo primiti u prihvatne centre. Tvrdnja da migranti i izbjeglice “slobodno cirkuliraju zemljom” za razliku od državljana BiH koji su primorani da borave u samoizolaciji je pogrešna, jer je očito da izbjeglice i migranti, sem ulice i neuslovnih kampova, nemaju gdje drugo biti. Poređenje mjera koje važe za državljane BiH i situacije u kojoj se nalaze migranti i izbjeglice u našoj zemlji nije prikladno. Državljani BiH jesu bili u obavezi da poštuju naredbu o samoizolaciji u trajanju od 14 dana, a migranti i izbjeglice u praksi nisu bili obuhvaćeni istom - jer ova grupa ni ne ulazi u BiH na zvaničnim graničnim prelazima. Štaviše, u istom periodu kada su za državljane/ke BiH važile mjere samoizolacije pri ulasku u zemlju, nikakav ulazak stranih državljana/ki u BiH nije bio dopušten. Oni koji su i pored mjera zabrane prelazili granice, svakako nisu mogli biti stavljeni pod nadzor za sprovođenje samoizolacije. Kroz ovakvo poređenje, stvoren je privid da su migranti i izbjeglice u BiH na neki način u povlaštenom položaju u odnosu na njene državljane. Istovremeno, u članku nema informacija kako migranti i izbjeglice zapravo ulaze u BiH i šta u praksi podrazumijeva njihovo “slobodno kretanje”. Dodatno, autor/ica koristi termin “ilegalni migranti” koji je ocijenjen kao dehumanizirajući prema ovoj skupini. Ured Visokog povjerenika Ujedinjenih naroda za izbjeglice, UNHCR, navodi da se ne preporučuje korištenje termina “ilegalni migrant”, kojim se negiraju ljudska prava i dignitet migrantske populacije.Taj termin ne oslikava nužno tačan opis sa pravne strane, s obzirom da, kako se navodi “biti bez dokumenata u većini zemalja nije krivično djelo”.“Čak i u zemljama u kojima se kršenje imigracijskog zakona smatra krivičnim djelom, počinjenje takvog djela ne čini vas ilegalnom osobom” navodi UNHCR. Ističe da se niko osim migranata nikada ne opisuje riječju “ilegalan”, što ga dodatno čini negativnim i diskriminatornim. Korištenje ovog zastarjelog termina, navodi UNHCR, predstavlja kršenje međunarodnih pravnih obaveza, kriminalizaciju i dehumanizaciju migrantske populacije i potkopava socijalnu koheziju. “Riječ ‘ilegalan’ više nije prihvaćeni pojam za opisivanje osoba bez odgovarajuće dokumentacije i ne odražava vrijednosti Evrope danas” navodi UNHCR, dok mnoge institucije poput Ujedinjenih nacija, Evropskog parlamenta, Vijeća Evrope i drugih, preporučuju korištenje termina “neregularni” ili “nedokumentovani” migrant. Zbog svega navedenog, članak ocjenjujemo kao pristrasno izvještavanje. Tvrdnju da “migranti slobodno cirkuliraju zemljom” dok državljani BiH moraju, nakon ulaska u zemlju provesti vrijeme u kućnoj izolaciji ocjenjujemo kao manipulisanje činjenicama, budući da nisu predstavljeni stvarni razlozi zašto se mjera kućne izolacije ne primjenjuje nad migratnima i izbjeglicama. (Raskrinkavanje.ba) Pogledajte originalni članak Objavljeno: 2020-05-18 Naši muževi i djeca još ne mogu kući, a migranti hodaju bez ikakvih papira Pristrasno izvještavanje Manipulisanje činjenicama Izvor: Hercegovina.info Autor: Mladen Lakić Objavljeno: 22. 05. 2020 | Zadnji put osvježeno: prije 9 mjeseci Red flag Lista medija koji objavljuju lažne vijesti High risk Lista medija koji objavljuju izvještaje upitne istinitosti Posljednje objavljene analize Lažna vijest Ne, ni ovog puta nema nikakvog “strašnog otkrića” o vakcinama Dokumentacija vakcina protiv Covid-19 dijeli se po društvenim mrežama uz ma... Lažna vijest Manipulisanje činjenicama 18.03.2021 Lažna vijest Osobe koje su primile vakcinu protiv Covid-19 mogu donirati krv Društvenim mrežama proširila se tvrdnja da vakcinisani ne smiju biti davaoc... Lažna vijest Prenošenje lažnih vijesti 18.03.2021 Lažna vijest Međunarodni dan žena iskorišten za lažne nagradne igre na Facebooku Objavljivanje lažnih nagradnih igara na Facebooku često je korištena taktik... Lažna vijest 17.03.2021

article_url: https://raskrinkavanje.ba/analiza/negativno-izvjestavanje-o-migrantima