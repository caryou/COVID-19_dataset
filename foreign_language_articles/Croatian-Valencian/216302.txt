Cijepljenje protiv sezonske gripe 2020./2021. Cijepljenje protiv gripe za sezonu 2020./2021. u Hrvatskoj započinje 19. listopada 2020. u ambulantama izabranih liječnika obiteljske medicine i liječnika male i predškolske djece. U Dubrovačko-neretvanskoj županiji zbog specifičnosti teritorija (otoci) jedan dio cjepitelja će započeti će sa cijepljenjem tijekom tjedna 19. - 23. listopada. 2020. Zbog COVID-19 epidemije svakako se o načinu provedbe cijepljenja protiv gripe prethodno treba obratiti svome izabranom liječniku. Hrvatski zavod za javno zdravstvo nabavio je za potrebe Dubrovačko-neretvanske županije 10.300 doza cjepiva protiv gripe. U prvoj distribuciji zaprimljeno je 4.900 doza, dok će u drugoj za desetak dana pristići preostalih 5.400 doza. Planirane količine cjepiva se naručuje na početku svake godine na osnovu utrošenih doza u prethodnoj sezoni gripe. U prošloj sezoni 2018/ 2019 u našoj županiji je cijepljeno 9.243 osobe te je slijedom toga naručeno 10.000 doza cjepiva od Hrvatskog zavoda za javno zdravstvo. U vrijeme te narudžbe nije bilo nikakvih saznanja o mogućoj COVID-19 infekciji i većoj potrebi za cijepljenju protiv gripe. Znajući da će interes biti daleko veći za cijepljenje od iskazanih potreba Hrvatski zavod za javno zdravstvo je osigurao nešto veće količine za cijelu RH pa je tako i naš Zavod za sada dobio još 300 doza više od planiranih. Također se planiraju i dodatne količine cjepiva koje će Hrvatski zavod za javno zdravstvo nabaviti u prosincu i distribuirati Zavodima. Prenosimo dopis Hrvatskog zavoda za javno zdravstvo o ovogodišnjem cijepljenju protiv gripe. Hrvatski zavod za javno zdravstvo ove godine je naručio četverovalentno cjepivo protiv sezonske gripe koje će kao i dosadašnjih godina biti besplatno za osobe koje imaju povećani rizik od komplikacija gripe. Sastav ovogodišnjeg cjepiva protiv gripe sukladan je preporuci Svjetske zdravstvene organizacije za ovu sezonu, a temelji se na rezultatima kontinuiranog praćenja genskih i antigenskih osobina cirkulirajućih virusa gripe u prethodnoj sezoni. Sastavni dio cjepiva protiv gripe za sezonu 2020/2021 su sljedeći cjepni sojevi: A/Guangdong-Maonan/SWL1536/2019 (H1N1)pdm09 A/Hong Kong/2671/2019 (H3N2) B/Washington/02/2019 (B/Victoria) i B/Phuket/3073/2013 (B/Yamagata). U tijeku je distribucija prvog dijela cjepiva protiv gripe tako da će cijepljenje osoba koje imaju povećani rizik od komplikacija započeti u RH najvećim dijelom u ponedjeljak 19. listopada. Ove je godine nabavljeno 460.000 doza, što je nešto više od procijenjenih potreba početkom godine. Naime, početkom godine se tražilo od liječnika koji cijepe da na temelju odaziva na cijepljenje procijene potrebe za ovu jesen. Ukupno je traženo 449.300 doza, a nabavljeno 460.000 doza. Zbog povećanog interesa koji se nije mogao predvidjeti u siječnju, u tijeku je nabava i dodatnih 130.000 doza. Većina cjepiva koje se distribuira ide liječnicima obiteljske medicine te očekujemo da će se cjepivo u zdravstvene ustanove distribuirati u tri dijela. Trenutno je u distribuciji 220.000 doza cjepiva, a za dva tjedna će se distribuirati preostalih 240.000 doza. Dodatne količine od 130.000 doza se očekuju početkom prosinca. Zbog dinamike distribucije svi koji se žele cijepiti neće to moći uraditi u sljedeća dva tjedna, već će velik dio osoba trebati pričekati isporuku drugog dijela cjepiva koja će biti na raspolaganju u ambulantama početkom studenog. Također oni koji ne uspiju niti u studenom doći do željenog cijepljenja, moći će se cijepiti dodatnim količinama dostupnim u prosincu. Naglašavamo da nije kasno cijepiti se protiv gripe niti u studenom niti u prosincu te nema potrebe stvarati pritisak na liječnike tijekom listopada kad raspolažu tek s dijelom ukupne količine cjepiva. Zbog provođenja protuepidemijskih mjera i povećanog obima posla tijekom pandemije COVID-19 dio zavoda za javno zdravstvo neće biti u mogućnosti provoditi cijepljenje kao i dosadašnjih godina zbog čega će veće količine cjepiva distribuirati u ambulante liječnika primarne zdravstvene zaštite (ambulante obiteljske medicine i pedijatrijske ordinacije). Molimo sve koji se žele cijepiti protiv gripe da se jave izabranim liječnicima obiteljske medicine i izabranim pedijatrima radi cijepljenja osoba s povećanim rizikom od komplikacija gripe. Termin za cijepljenje potrebno je telefonskim putem dogovoriti s liječnikom i ne dolaziti nenajavljeno, jer u postojećoj situaciji obilježenoj rastućim bojem COVID-19 infekcija nužno je planirati dolaske na cijepljenje radi izbjegavanja gužvi koje su povoljni uvjeti za širenje COVID-19. O mogućnosti cijepljenja u Zavodu za javno zdravstvo, ako nemate izabranog liječnika, također molimo da se informirate i zatražite termin telefonom. Osobe za koje je cijepljenje besplatno su sljedeće: osobe životne dobi 65 godina i starije, štićenici domova za starije osobe te institucija za njegu kroničnih bolesnika (bez obzira na dob, uključujući i djecu), kao i radnici domova za starije osobe te institucija za njegu kroničnih bolesnika, osobe, uključujući i djecu, s kroničnim oboljenjima, posebice oboljenjima srca i pluća, a posebno djeca s oštećenom plućnom funkcijom (cistična fibroza, kronična astma, bronhopulmonalna displazija) i s kongenitalnim manama, odrasli i djeca s kroničnim bolestima metabolizma (uključujući dijabetes mellitus), kroničnim bolestima bubrega, hemaglobinopatijama i oštećenjem imunog sustava (uključujući HIV infekciju), djeca i adolescenti (6 mj. do 18. god.) na dugotrajnoj terapiji lijekovima koji sadrže acetilsalicilnu kiselinu (radi izbjegavanja nastanka Reye sindroma uz influenzu), u slučaju da se neka od osoba za koje je cijepljenje preporučljivo, zbog svog zdravstvenog stanja ne može cijepiti (kontraindikacija), umjesto njih se pod istim uvjetima mogu cijepiti osobe iz njihove bliske okoline, na primjer kućni kontakti (uključujući djecu), osobe koje pružaju kućnu medicinsku njegu i sl., zdravstveni radnici, trudnice. Osobe koje nemaju pravo na besplatno cijepljenje, a koje prepoznaju važnost cijepljena protiv gripe, mogu se cijepiti kod izabranih liječnika ukoliko osobno nabave/kupe cjepivo na temelju recepta. Važno je uzeti u obzir sljedeće: prema Zakonu o lijekovima i Pravilniku o propisivanju i izdavanju lijekova na recept, ljekarnici cjepiva mogu izdati samo na liječnički recept. Pri kupnji cjepiva u ljekarni potrebno je imati privatni recept na cjepivo kojeg liječnik propisuje na ime pacijenta i prema uputama izdanim od liječnika i ljekarnika čuvati i prenositi cjepivo na temperaturi hladnjaka. Također, moguće je cijepljenje i u nekim ljekarnama, a za to molimo da se obratite telefonski najbližoj ljekarni radi informacija. Više o gripi na linku. Miljenko Ljubić, dr. med., spec. epidemiolog Voditelj Službe za epidemiologiju Sviđa vam se članak? Preporučite ga prijateljima putem ovih servisa... Share Tweet Email

article_url: https://www.zzjzdnz.hr/hr/zdravlje/prevencija-zaraznih-bolesti/1330