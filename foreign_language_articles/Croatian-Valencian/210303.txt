Analize Da li je Vučić govorio da nas čeka „ozbiljna i teška kriza“? Tim Istinomera 30. 3. 2020. Na konstataciju da se njegova i retorika stručnjaka o korona virusu promenila u poslednjih mesec dana, predsednik Srbije Aleksandar Vučić je u svom poslednjem obraćanju na TV “Prva” istakao da je i na konferenciji za medije 26. februara govorio da “nas čeka ozbiljna i teška kriza, velika odgovornost i na tome insistirao”. Naglasio je da je tu konferenciju i počeo i završio time da “moramo da se ponašamo ozbiljno i odgovorno“. „Najpre, nikakav problem mi ne bi bio da kažem da je ne znam neko mnogo toga pogrešio. Ja razumem vašu političku potrebu, jer razumem da ima važnih pitanja za građane koja bi želeli da čuju, tu političku potrebu da se pokaže da je neko kriv za nešto. Ljudi obično citiraju doktora Nestorovića, za kojeg mislim da je genije. Mislim da je fantastičan čovek. Kao što mislim za sve ove lekare. Ja mislim da je čovek izvanredan i da je važno pred veliku krizu ljudima govoriti da smo tu da se borimo. I to kakav je moj ton, on je u skladu sa situacijom, a on ni jednog sekunda ne govori da neću da se borim. I borim se svaki dan. I nisam se, za razliku od onih koji bi to želeli, sklonio u mišju rupu, sakrio i ne radim ništa i brinem samo za svoje zdravlje. I tada sam rekao da nas čeka ozbiljna i teška kriza, velika odgovornost i na tome insistirao. A doktor Nestorović je želeo da kaže, pre svega, da obodri ljude i da kaže: ‘Nemojte da se plašite, osim da čuvamo starije ljude’ i on je o tome govorio. Niko se sa tim nije sprdao, ali da bio je optimističniji ton i naravno da je optimističniji ton kada nemate mrtve. Ali smo i tada znali da će do toga doći. I tada smo to znali i tada smo to rekli na toj konferenciji za novinare. Ali ja razumem tu vrstu potrebe svakoga da uvek pronađe nešto za šta bi mogao nekog drugog da okrivi. I ako je to rešenje, ja sam kriv. Prvi smo koji smo uveli vanredno stanje, prvi smo koji smo uveli policijski čas, prvi smo koji smo uveli sve neophodne mere. (…) Radili smo u skladu sa situacijom, očekivalo smo da će biti teško, naravno nismo očekivali da će biti ovoliko teško, ali smo to brže razumeli nego svi drugi.” (TV Prva, 29. 3. 2020. godine) A šta je izgovoreno tog 26. februra? Osim sada već čuvenih izjava doktora Branimira Nestorovića da ne može da veruje „da se narod koji je preživeo sankcije, bombardovanje, svakojaka maltretiranja, uplaši najsmešnijeg virusa u istoriji čovečanstva, koji na Fejsbuku postoji“, poručujući ženama da mogu slobodno da krenu u šoping u Italiju, jer „estrogeni definitivno štite žene, one imaju blage oblike i ne umiru od ovog virusa“ i od predsednika Vučića se moglo čuti da Srbija nema nameru da zatvara granice – „zato što nećemo da glumatamo pred našim ljudima“. Konferencija za medije, 26. februar 2020 / Foto: Fonet, Zoran Mrđa Vučić je tada naglasio da su dogovorene kompletne mere hitne reakcije svih nadležnih organa u slučaju pojave korona virusa. Tanjug, 26. 2. 2020. godine Dakle, predvideli smo sve, do najsitnijih detalja. Od toga da ćemo povećati broj sanitetskog osoblja na graničnim prelazima, koja nisu obuhvaćena sanitetskim timovima, kontrola je svuda. Pripremili smo sve naše ustanove, objekte, sobe, uređujemo za potencijalne bolesnike. Napravili sve što je potrebno da možemo da ih izlečimo. Zamolili dve kompanije koje prozvode zaštitne maske da ubrzaju svoju proizvodnju te vrste robe. Nikakvih problema nećemo imati, sem problema koje imamo sa namernim ili slučajnim izazivanjem panike, koja je apsolutno nepotrebna.” Rekao je da se, za razliku od nekih drugih zemalja, Srbija opredelila za transparentan pristup. Tanjug, 26. 2. 2020. godine “Mi smo se opredelili za sledeći pristup: potpuna otvorenost, apsolutna istina pred građane i informisanje u svakom trenutku. Od sutra će Ministarstvo zdravlja dva puta dnevno obaveštavati o svim promenama, o svim važnim informacijama na svom sajtu svakog građanina naše zemlje, što svi drugi mediji mogu da preuzimaju, vezanim za korona virus.” Istakao je da nema potrebe za panikom, jer je „neuporedivo veća smrtnost od običnog, sezonskog gripa, nego od ovog gripa, od ovog korona virusa“. Takođe, kazao je da neće reći do nema opasnosti, ali „nećemo da preuveličavamo tu opasnost, država preduzima sve što je potrebno da se preduzme i to ljudi treba da znaju“. Konferencija za medije, 26. februar 2020 / Foto: Fonet, Zoran Mrđa Tanjug, 26. 2. 2020. godine Važno je da spustimo loptu i da na potpuno racionalan način to sve posmatramo, i čini se da ćemo izaći iz toga bez gotovo… Nadam se bez ozbiljnijih problema. Ali za to je pitanje, pre svega, ključno naše odgovornosti i naše ozbiljnosti. Za narod u Srbiji - Ima razloga za oprez, ima razloga za ozbiljan i odgovoran pristup, nema razloga za veliku brigu, država će da radi svoj posao, vi radite svoj posao, brinite za svoje porodice i da peremo ruke što češće. Ja sam našao, još jednom da se našalim na svoj račun, pošto su mi rekli, a sad vidim da Amerikanci na tome insistiraju, da alkohol gde postavite da korona virus ne raste, ja sam našao sebi dodatni razlog da popijem po jednu čašicu dnevno, tako da… Iako to nema veze s tim alkoholom, ali sam to sebi izmislio, da znate. Tako da važno je da ljudi ne brinu previše, a naši lekari, naši stručnjaci će ih obaveštavati svakog dana i govoriti šta je to što treba da se preduzima u budućnosti. Tvrdio je da zbog korona virusa neće menjati svoju spoljnopolitičku agendu. Tanjug, 26. 2. 2020. godine “Ma ne pada mi na pamet. Idem svuda. Idem svuda i na najnormalniji način. Zamislite od toliko važnih problema koje Srbija ima da sad zovem telefonom Angelu Merkel i da kažem: ‘Izvini, Angela, ja ne mogu, pošto sam se uplašio korona virusa.’ Da je malo važnije moje zdravlje nego interes građana Srbije. To nema nikakvog smisla. Naravno da neću da menjam ništa. Napominjao je da će nastaviti i da obilazi Srbiju. Tanjug, 26. 2. 2020. godine Dakle, normalno se ljudi ponašajte, ja ću da idem svaki dan u unutrašnjost zemlje, da razgovaram sa ljudima, neću da nosim nikakvu masku, niti bilo šta slično. Najavio je da će dve kompanije, jedna iz Gornjeg Milanovca, a druga iz Beograda, proizvoditi zaštitne maske, a na pitanje šta je sa sredstvima za dezinfekciju i lekovima, kazao je: Tanjug, 26. 2. 2020. godine Imamo svega potpuno dovoljno. Naručivaćemo, ali nemamo problema ni sa čim trenutno. Sve što je potrebno… Najvažniji su nam od svih lekova sapuni. Sapun, evo kažu lekari. Ne tečni, običan sapun, evo kažu lekari, običan sapun, bolje nego tečni. U tečnom se razmnožavaju bakterije. Konferencija za medije, 26. februar 2020 / Foto: Fonet, Zoran Mrđa Bio je rezolutan – nema otkazivanja najavljenih izbora, ali ni utakmica. Tanjug, 26. 2. 2020. godine Neće biti otkazani izbori, nećemo ni utakmice da otkazujemo. Razmišljamo samo o velikim događajima gde učestvuje veliki broj ljudi iz inostranstva. Mi takvih slučajeva nemamo. Na naše košarkaške utakmice ‘Zvezde’ i ‘Partizana’ spolja dolazi mali broj ljudi koje lako kontrolišemo. Nemamo problema, o tome smo razgovarali. Jedino gde razmišljamo zbog velikog dolaska i priliva stranaca to je oko samog maratona, a to nije sigurno. Donećemo odluku na vreme. Sve drugo, nikakvih problema nemamo, sve će se održavati. Ljudi da idu slobodno na stadione, u hale, da normalno žive svoje živote. To bilo kakvom problem neće doprineti. Dakle, to da se sakrijemo u mišje rupe… Još jednom je naglasio da „ne vidi razloga ni za kakvu, baš ni za kakvu paniku, niti za bilo šta drugo“. Tanjug, 26. 2. 2020. godine Mislim, ako ste slušali pažljivo doktora Kona, on vam je rekao koliko smo problema imali 2009, panika je, ako se ne varam, bilo duplo manja. I ovo što je rekao profesor Pelemiš, on tvrdi da je u vreme variole vere bila duplo manja panika nego danas. Ovo nemamo nijedan slučaj, kod variole vere da dođete s nekim u kontakt vi ste mrtvi, pa gotovo, nema vam spasa. Ovo u 98 od 100 slučajeva niste mrtvi. I možete eventualno da nastradate ako pripadate određenoj kategoriji stanovništva, koja je već ranjiva na poseban način. Ali, tu smo mi da čuvamo naše starije, tu smo mi da čuvamo pre svega starije muškarce, borićemo se za njih, pomagaćemo im, svim ljudima koji imaju preko 65, 70 godina, čuvaćemo ih, pazićemo ih. Tada smo imali 137 mrtvih, ali pogledajte koliko je društvo tada bilo normalnije, niko nije rekao da je za to neko kriv ili da se ne znam šta dogodilo. To je život, sa tim se suočavate, to morate da prevaziđete.” Na kraju, imao je poruku za građane: Tanjug, 26. 2. 2020. godine Samo mirno, prevazišla je Srbija mnogo veće probleme. Tako da, samo mirno i da vredno radimo, da ne tražimo razloge za manje posla i manje rada. Živela Srbija! *Istinomer je deo CoronaVirusFacts alijanse koju čini više od 100 fektčeking medija koji se bore protiv dezinformacija u vezi sa pandemijom COVID-19. Više o radu alijanse pročitajte ovde. Naslovna fotografija: FoNet/Zoran Mrđa Aleksandar Vučić Branimir Nestorović korona virus vanredno stanje

article_url: https://www.istinomer.rs/analize/da-li-je-vucic-govorio-da-nas-ceka-ozbiljna-i-teska-kriza/