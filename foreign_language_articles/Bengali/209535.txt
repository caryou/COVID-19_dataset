ওসমানীনগরে ত্রাণ বিতরণ : হিন্দুদের নাম না থাকায় দু:খ প্রকাশ এপ্রিল ৫, ২০২০ সিলেটের ওসমানীনগরের দক্ষিণ ইলাশপুর জামে মসজিদে ত্রাণ বিতরণে হিন্দুদের নাম তালিকায় না থাকায় দু:খ প্রকাশ করেছেন মসজিদ কমিটির সাবেক মুতাওয়াল্লী ও পল্লী বিদ্যুৎ সমিতি সিলেট-১ এর পরিচালক কামরুল ইসলাম। রোববার (৫ এপ্রিল) তিনি গণমাধ্যমে পাঠানো এক বিবৃতিতে দু:খ প্রকাশ করেন। এর আগে গত বুধবার (১ এপ্রিল) আসরের নামাজের পর ওসমানীনগর উপজেলার দক্ষিণ ইলাশপুর জামে মসজিদ প্রাঙ্গণে খেটে খাওয়া দিনমজুর মানুষের মাঝে ত্রাণ বিতরণ করে ইলাশপুর ইসলামি যুব সংঘ ও মসজিদ কমিটি। ত্রাণ বিতরণকালে মসজিদ কমিটির সাবেক মুতাওয়াল্লি কামরুল ইসলাম ত্রাণ নিয়ে দ্রুত চলে যাওয়ার জন্য সকলকে অনুরোধ করেন। এ সময় দুইজন হিন্দু লোক সেখানে উপস্থিত হলে তিনি তাদেরকে বলেন, ‘আপনারা হিন্দু কেউ ইনো আইননা জানু, ইনো হিন্দু কেউর নাম লিস্ট নায়, দয়া করিয়া—-।’ আরও পড়ুন : হিন্দুদের ত্রাণ দেবেন না বলে সমালোচিত বিএনপি নেতা ত্রাণ বিতরণের ঘটনাটি ফেসবুকে লাইভ সম্প্রচার করা হয় শাহ জামাল নামের একজনের ফেসবুক আইডি থেকে। ভিডিওটি ভাইরাল হয়ে পড়লে চারদিকে নিন্দার ঝড় ওঠে এবং হিন্দু ধর্মের অনেকের মনে আঘাত লাগে। ত্রাণ বিতরণে হিন্দুদের নামের তালিকা এরই প্রেক্ষিতে রোববার (৫ এপ্রিল) মসজিদ কমিটির সাবেক মুতাওয়াল্লি ও পল্লী বিদ্যুৎ সমিতি সিলেট-১ এর পরিচালক কামরুল ইসলাম তার এ বক্তব্যের জন্য আন্তরিক দু:খ প্রকাশ করে বলেন, আমরা হিন্দু-মুসলমান মিলে সমাজে বসবাস করে আসছি। আমাদের মধ্যে কোন বিভেদ নেই। আমাদের ত্রাণ বিতরণের তালিকায় হিন্দু-মুসলমানের নাম রয়েছে। শুধু মসজিদে যাদেরকে দেয়া হয়েছে সেখানে মুসলমানের তালিকা ছিল। শৃঙ্খলা বজায় রাখতে এবং জনসমাগম এড়িয়ে চলার জন্য হিন্দু ভাইদেরকে অন্যত্র বা তাদের বাড়িতে গিয়ে দেয়া হবে। মূলত: আমরা এ জিনিসটি বুঝাতে যাচ্ছিলাম। তারপরও আমরা সবাই মানুষ, তাই কথা বার্তার মাঝে ভুলত্রুটি হতেই পারে। তাতে আমি ও আমরা এ কথার জন্য আন্তরিকভাবে দু:খ প্রকাশ করছি। পাশাপাশি কেউ আমার এ কথাগুলো নিয়ে কোন ধরণের দাঙ্গা সৃষ্টি না করার জন্য অনুরোধ করছি। Facebook Twitter Google+ Pinterest Email Print আগের খবরকরোনায় বাংলাদেশ সোসাইটি যুক্তরাষ্ট্রের সভাপতি কামালের মৃত্যু পরবর্তী খবর১২ বাংলাদেশি তাবলিগ কর্মীর বিরুদ্ধে ভারতে মামলা জাহিদ সবুজ

article_url: https://sylhetvoice.com/%e0%a6%93%e0%a6%b8%e0%a6%ae%e0%a6%be%e0%a6%a8%e0%a7%80%e0%a6%a8%e0%a6%97%e0%a6%b0%e0%a7%87-%e0%a6%a4%e0%a7%8d%e0%a6%b0%e0%a6%be%e0%a6%a3-%e0%a6%ac%e0%a6%bf%e0%a6%a4%e0%a6%b0%e0%a6%a3-%e0%a6%b9/